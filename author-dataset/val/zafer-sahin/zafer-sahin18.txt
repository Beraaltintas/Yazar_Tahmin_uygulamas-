CHP’de son 1 haftada...  

Kılıçdaroğlu, İstanbul adaylarının İmamoğlu olduğunu ilan etti. 

İmamoğlu, genel başkanına teşekkür etme gereği bile duymadan Özgür Özel’i sahaya sürdü! Kılıçdaroğlu’nun jestine Özel’i karşısına çıkararak cevap verdi! İmamoğlu -Özel ikilisinin birlikte hareket ettiğini, geçtiğimiz hafta baş başa görüşerek strateji belirlediklerini ve kurultaya kadar aynı fotoğraf karesine girmeme kararı aldıklarını dip not olarak ekleyelim.  

CHP’de an itibariyle psikolojik üstünlük değişimcilere geçmiş gibi görünüyor. Kılıçdaroğlu’nun şartlar ne olursa olsun kurultayı alacağını düşünenler bile artık eskisi kadar emin konuşamıyor.  
Anadolu delegelerinde avantaj Kılıçdaroğlu’nda… Ancak büyükşehirlerde ibre değişimden yana. İşin rengi İstanbul Kongresi’nde belli olur. 

Değişim ekibi İstanbul’u alırsa İmamoğlu-Özel ikilisinin önü otoban gibi açılır. Bu durumda Kılıçdaroğlu kurultayda aday olur mu? Ya da başka bir adayı bizzat kendisi mi yarışa sokar? 

Göreceğiz… İmamoğlu-Özel ittifakının nereye kadar devam edeceğini de… Malum iktidar paylaşılmaz… Paylaşılırsa iktidar olunmaz…  

Bugün birlikte hareket edenler, yarın başka sulara yelken açabilir… 

Türk Milletine yakışır şekilde

Rakamlar İçişleri Bakanı Ali Yerlikaya’dan… 

Birleşmiş Milletler verilerine göre 2020’de dünya üzerinde 281 milyon göçmen bulunuyor. 

Tahminler 2023’te rakamın 300 milyonu aştığı şekilde. 

İnsanlığın karşısındaki en önemli sorunlardan biri artık Kavimler Göçüne rahmet okutan göç hareketleri. 

Türkiye coğrafi olarak göç yollarının üzerinde hatta merkezinde. Savaşlar, kıtlık, susuzluk ve afetlerden kaçan, daha iyi bir yaşam için Batı’ya doğru hareketlenen yüz milyonların geçiş güzergahındayız…  

Yani bu meseleyi yönetebilmek, kontrolü sağlamak bile başlı başına önemli. Bakan Yerlikaya’dan devam edelim.  

Ülkemizde toplam 4 milyon 797 bin 593 düzenli göçmen bulunuyor.  

Hepsi kayıtlı ve kontrol altında...  

Yerlikaya’nın şu ifadesini çok tuttum: 

Tarihimizde, kültürümüzde, inancımızda yeri olmayan ırkçılık ve yabancı düşmanlığının toplumumuza sirayet etmesine izin veremeyiz. Asırlardır mazlum ve mağdurların sığınağı olmuş devletimizin tertemiz siciline birkaç kendini bilmezin leke sürmesine göz yumamayız. Bu meseleyi Türk milletine yakışan bir vakar ve vicdani duruşla çözeceğiz.  
Bu cümlenin altına imzamı atarım… Provokatörlerin oyununa gelme Türkiye…  

İçin rahat olsun... Devlet gereğini yapacak. 

İmamoğlu’na 20 soru

İBB AK Parti Grup Başkanvekili Tevfik Göksu, şu sıralar bütün mesaisini CHP’yi değiştirmeye harcayan İstanbul Büyükşehir Belediye Başkanı Ekrem İmamoğlu’nun 4,5 yılını 20 maddede özetlemiş. 

Daha doğrusu 20 önemli iddiada bulunmuş. Göksu, İmamoğlu’na diyor ki…  

4,1 milyarlık İETT Bakım İhalelerini CHP’li vekilin mali müşaviri olduğu firmaya verdin. 

CHP’li firma kasasını doldurdu ama İstanbullu saatlerce otobüs bekledi. 

Metro ve tramvayları doğru düzgün çalıştıramadın. 

Asansör ve yürüyen merdivenlerin bakımını yaptıramadın.  

İstanbulluya “Merdivenleri bozdular” iftirası attın. 

Bakımını yapamadığın için güzelim dikey bahçeleri söktün. 

İstanbul’la özdeşleşen laleleri kuruttun.  

Bir metreküp yeni su kaynağı üretemedin. 

İstanbul’un suyunun yüzde 72’sini karşılayan Melen Projesine çamur attın. 

Bütçedeki yatırım oranını yüzde 80 azalttın.  

İstanbul’da trafikte kalma süresini dünyada 1. Sıraya yükselttin. 

Günde 40-50 bin araç geçecek diye tünel mi yapılır” diyerek Levazım Tüneli’ni durdurdun.  

Silahtarağa Arıtma Tesisini törenle iptal ettin!  

Kentin deprem bütçesini 6 kat düşürdün. 

100 bin konut dönüştürme sözünü tutmadın. 

5 yılda Kentsel Dönüşüm Strateji Belgesi bile hazırlayamadın. 

Deprem bütçesini kısıp reklam bütçesini büyüttün. 

Belediyeye tam 66 bin 712 partiliyi doldurdun. 

23 bin 298 emekçiyi kapının önüne koydun. 

İstanbul’u borçlanamaz hale getirdin. 28 milyar borçla devraldığın kenti 5 kattan fazla borçlandırdın. 

İstanbul’u kim alır bilmem. Ancak 6 ay sonra sandık başına gidecek vatandaş, Göksu’nun iddialarını ve İmamoğlu’nun cevaplarını dikkatle takip etmeli... 

Eğer bu iddialar doğruysa güzelim İstanbul’un 5 yılı kayıp demektir.  

Karar senin İstanbul… 

Bahçeli’nin vefası

Osmaniye… Türkiye’yi sarsan 6 Şubat depreminde ağır hasar alan illerden biri... 

MHP lideri Devlet Bahçeli’nin de memleketi...  

Osmaniye’ye depremden sonra yardıma koşan ilk belediye Altındağ oldu.  

Bir taraftan arama-kurtarma çalışmaları... Diğer taraftan kurduğu iki aşevi ile her gün 4 bin kişiye sıcak yemek dağıttı Altındağ Belediyesi. Valiliğin kurduğu konteyner kente kendi atölyelerinde ürettiği evlerle destek oldu, çocuklar için oyun parkları kurdu.  

MHP lideri Bahçeli, tüm bu yapılanları dikkatle takip ediyor. Önce telefonla arayarak Başkan Asım Balcı’ya teşekkür ediyor. Daha sonra da MHP Genel Merkezi’ne davet ederek ağırlıyor. Ve teşekkürlerini yineliyor.  

Memleketine Altındağ’dan uzanan kardeşlik eline vefasını gösteriyor.  

Siyasette “Devlet Bahçeli farkı” diye bir olgu var. Altındağ’a edilen çifte teşekkür bunun somutlaşmış hali... 
