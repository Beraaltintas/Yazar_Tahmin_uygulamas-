115 milyar 250 milyon lira... 

İstanbul Büyükşehir Belediye Başkanlığı’nın 2023 yılı bütçesi…  

Ekrem İmamoğlu, 9 bakanlık ve 13 devlet kurumunun bütçesinden daha büyük bir bütçeyi yönetiyor.  

Adalet, İçişleri, Dışişleri, Enerji, Kültür-Turizm, Sanayi, Çevre, Ticaret, Spor bakanlıkları… 

TBMM, Cumhurbaşkanlığı, MGK Genel Sekreterliği, MİT, Jandarma, Sahil Güvenlik, Diyanet, İletişim Başkanlığı… Hepsinin bütçesi bir yana İstanbul belediyesinin devasa bütçesi bir yana…  

Hal böyle olunca bu bütçeyi yöneten adamın kendiliğinden CHP’nin doğal lideri konumuna gelmesine şaşmamak lazım.  

CHP kurultayına 24 saat kala havanın İmamoğlu’nun desteklediği Özgür Özel lehine değiştiğini söyleyenler galiba haklı. Ama her kim size “Bu tabandan gelen bir değişim talebi” derse inanmayın. Mesele biraz duygusal...  

Delege yakınlarına iş, kendisine makam ya da ihale… Vs. Vs.Vs. İmamoğlu an itibariyle isteyene istediğine verecek, kurultayın kaderini değiştirecek bir güce sahip! 

Ha bu tarz bir siyaset etik mi? Tartışılır… Ama yıllardır Kılıçdaroğlu da koltuğunu bu yöntemle korumadı mı?  

Ataşehir Belediye Başkanının CHP delegesi üzerindeki o meşhur etkisinin nereden kaynaklandığını zannediyorsunuz?  

Yalnız bu kurultayda Ataşehir’in elindeki enstrümanlar İstanbul Büyükşehrin elindekilere göre biraz güdük kaldı. Ataşehir nere İBB nere! Filden büyük fil avcısı var anlayacağınız…  

Yani Kılıçdaroğlu hafta sonunda koltuğu kaybederse sürpriz olmaz. Yıllardır uyguladığı taktik bu kez rakibinin işine yarayacak gibi…  

Ama Kemal Bey’in parti içi iktidar yarışlarında 10 kaplan gücünde olduğunu da unutmamak lazım. Eğer Kılıçdaroğlu bu kurultayı alırsa büyük iş başarmış sayılır.  

Neden mi? Çünkü İmamoğlu destekli Özel’in bir değil 2-3 adım gerisinde giriyor yarışa.  

Peki Özgür Özel kazanırsa ne olur?  

Kendisi açısından değişen pek bir şey olmayacak. Sadece bugünkü pozisyonunu koruyacak.  

Resmiyette CHP’nin yeni lideri ama fiiliyatta CHP Grup Başkanı olarak kalmaya devam edecek.  

CHP’nin gayri resmi lideri İmamoğlu olacak. 

SONAR’ın 16-25 Ekim tarihleri arasında 25 il ve 88 ilçede 4 bin 221 kişi ile yüz yüze görüşerek yaptığı araştırmaya göre AK Parti yüzde 34,5 oy ile yine birinci parti. CHP’nin oyu yüzde 23,1.  

Yükselişini sürdüren MHP’nin oyu yüzde 10,4.  

Mayıs seçimlerine Millet İttifakı çatısı altında giren diğer partilerin tamamının oyu eriyor. Ankette CHP’den 39 milletvekili alan 4 siyasi partinin oy oranlarına ilişkin bir veri yok!  

Gelelim anketin büyükşehirlerle ilgili bölümüne... Gözler doğal olarak İstanbul’da…  

“Yerel seçimde kimi İstanbul Büyükşehir adayı görmek istersiniz” sorusuna “Ekrem İmamoğlu” cevabını verenlerin oranı yüzde 37,2.  

Açık uçlu bu soruda İmamoğlu’nun ardından sırasıyla Murat Kurum, Tevfik Göksu, Süleyman Soylu, Fahrettin Koca, Adil Karaismailoğlu, Hilmi Türkmen ve Şadi Yazıcı geliyor.  

Ankete göre Cumhur İttifakı seçmeninin yüzde 31,6’sı Murat Kurum’un aday olmasını istiyor. Adayın Tevfik Göksu olmasını isteyenlerin oranı yüzde 18,1.  

Ve Ankara… SONAR araştırmasında Ankara seçmeninin yüzde 67,4’ünün milliyetçi bir aday istediği sonucu çıkmış. Ankaralılar ayrıca adayın Atatürkçü olmasını da tercih ediyor.  

Araştırmada öne çıkan 4 isim ise Mansur Yavaş, Turgut Altınok, Murat Ercan ve Melih Gökçek olarak sıralanmış.  

Bu araştırmadan bağımsız iki kulis aktararak yazıyı tamamlayalım…  

İstanbul’da Fatih eski Belediye Başkanı Mustafa Demir’in ismi de büyükşehir adayı olarak geçmeye başladı.  

Ankara’da ise AK Parti Genel Sekreteri Fatih Şahin de büyükşehir adayları arasında gösteriliyor. 