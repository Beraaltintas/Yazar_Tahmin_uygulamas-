İsrail, dünyanın gözü önünde hastane bombalıyor, çocukları öldürüyor. İnsanlık tarihinin en büyük katliamlarından birine imza atan İsrail’i aklama görevini ise dünyanın süper gücü ABD’nin Başkanı üstleniyor!

Biden’in İsrail’de yaptığı “Bu saldırıyı sizin yapmadığınızı biliyoruz” açıklaması bu kirli savaşla beraber en az onun kadar kirli bir de propaganda savaşı yürüttüklerinin göstergesi...

Netenyahu ve Biden’in yol haritaları Hitler’in meşhur propaganda bakanı Goebbels’ten esintilerle dolu. Her ikisi de adeta sözleşmiş gibi Goebbels’in “Büyük ve basit yalanlar söyleyin ve tekrar tekrar söyleyin; sonunda inanacaklardır” öğüdünü yerine getiriyorlar...

Goebbels bir kirli propaganda ustasıydı... 2023 dünyasındaki öğrencileri de ondan farklı değil. “Propaganda zekâ ürünü olmak zorunda değildir, amaca hizmet etmelidir” mantığıyla hareket ediyorlar. Çocuk, kadın, yaşlı demeden insanları katledip sahte videolarla suçu Hamas’ın üzerine yıkmak kesinlikle zekâ ürünü bir strateji değil. Ancak bir amaca hizmet ettiği de ortada. Ve bu strateji ABD- Avrupa kamuoyunda ilginç bir şekilde destek de buluyor!

İsrail aslında bunu ilk kez yapmıyor. Ne zaman masumları öldürse ABD destekli propaganda makinesi hemen devreye giriyor. Makinenin nasıl çalıştığını Adam Johannes 2004 yılında 7 maddede özetlemiş...İşte İsrail’in her katliamdan sonra kendisini aklamak için kullandığı argümanlar:

1. Ölüm haberlerini duymadık, araştıracağız;

2. İnsanlar hatalı bir Filistin roketi/bombası tarafından öldürüldü;

3. Tamam öldürdük ama onlar teröristti;

4. Tamam sivillerdi ama canlı kalkan olarak kullanılıyorlardı;

5. Tamam, bölgede hiç savaşçı yoktu, dolayısıyla bu bizim hatamızdı. Ama biz kazara sivilleri öldürüyoruz, onlar bunu bilerek yapıyorlar;

6. Tamam biz onlardan çok daha fazla sivil öldürüyoruz ama diğer ülkelerin ne kadar berbat olduğuna bakın!

7. Neden hala İsrail’den bahsediyorsunuz? Bir çeşit Yahudi düşmanı mısın?

Adam Johannes 19 yıl önce yazdığı yazının sonuna “Bunu duyduğunuz veya izlediğiniz bir sonraki röportajda test edin” diye not düşmüş.

Bugün Gazze’de tam olarak izledikleri strateji bu değil mi? ABD/AB takviyeli yalan, inkar ve bahane üretme odaklı bir propaganda... Ve ne yazık ki bu kirli stratejinin bizde bile alıcıları çıkabiliyor!!

Gazze Yeni Hiroşima mı?

Amerikalı gazeteci Seymour Hersh’e göre İsrail, Gazze Şeridi’nde, ABD’nin Japonya’nın Hiroşima kentini yok etmesine benzer bir şeyi nükleer silah olmadan sahneleme niyetinde!  

Hersh, kaynakların kendisine “Gazze Şehri hiçbir nükleer silah kullanılmadan Hiroşima’ya dönüşme sürecindedir” dediğini öne sürüyor!! 

Eğer bu korkunç iddia doğruysa İsrail bir kara harekâtı yapmayı düşünmüyor demektir. Gazze’de yaşananlar bugün için Filistinlilerin sorunu olarak görülebilir. Ancak bu ve benzeri birçok işaret dünyanın koşar adım bir felakete sürüklendiğini gösteriyor. 

Katliama sessiz kalan “Bana dokunmayan yılan bin yaşasın” diyenler çok önemli bir gerçeği ya unutuyor ya da farkında değil.  

Dünya artık eskisinden çok daha tehlikeli bir yer ve Gazze’de yaşananların yarın başka bir ülkenin / milletin başına gelmeyeceğinin bir garantisi yok. 
Tam da bu yüzden İsrail’e ve arkasındaki küresel akla dur demek artık bir insanlık görevi. Hatta zaruret… 

