Türk Tarih Kurumu eski Başkanı Yusuf Halaçoğlu… Gazze’de insanlık yok edilirken biz cahillere şöyle bir hatırlatmada bulunmuş: “Ermenilere sözde soykırım yaptığımızı ilk kabul edenlerin Filistinliler olduğunu bilmiyorsunuz galiba! Ayrıca Osmanlı ordusu Filistin ve Sina’da Arapların ihaneti yüzünden mağlup oldu ve esir edildi. Hiç olmazsa bir ansiklopedi okuyun!

Hoca haklı…Geçen yüzyılda hangi Filistinli bizim Ermenilere soykırım uyguladığımızı iddia ettiyse ateşi bol olsun. Hangi Arap şeyhleri İngilizlerle bir olup ordumuza tuzak kurduysa cehennem azapları hiç bitmesin.

Her şey tamam da Halaçoğlu Hocam…

2 milyon insan 41 kilometre uzunluğunda, 10 kilometre genişliğinde bir açık hava hapishanesine sıkıştırılmış.

İsrail Başbakanı sosyal medya üzerinden Gazze’ye nasıl bomba yağdırdıklarını övünerek anlatıyor.

Savunma Bakanları askerlerine üstü kapalı “Herkesi öldürün” diyor.

Neredeyse 20 yıldır abluka altındaki kentte kilometrekareye 5 bin 500 kişi düşüyor. Gazze’ye elektrik, su verilmiyor. Gıda konvoylarının insanlara ulaşması engelleniyor. Tek çıkış noktası olan Refah Sınır Kapısı bombalanıyor.

Küçücük çocuklar, yaşlılar, savunmasızlar acımasızca üzerlerine atılan bomba ve roketlerle katlediliyor.

Mevcut durum böyleyken ansiklopedi okumak dışında ne yapalım Hocam? Dedelerinin ihanetinin hesabını kundaktaki bebeklerden mi soralım?

İnsanlık canlı yayında fosfor bombalarıyla katledilirken “Siz bizi 100 yıl önce arkadan vurdunuz, oh olsun” mu diyelim?

Okumamızı istediğiniz ansiklopedilerde insan hakları, merhamet, hakkaniyet, adalet gibi maddeler de var. Onları da okuyalım mı Hocam?

Belki kurumaya yüz tutmuş vicdanlarımız harekete geçer…

Ne dersiniz?

Tezkere mi 1994 korkusu mu?

SHP’nin yüzde 28,7 oyla birinci parti çıktığı 1989 yerel seçimlerine 7 parti katıldı. İstanbul, Ankara, İzmir başta olmak üzere 39 ili SHP’li başkanlar yönetmeye başladı.

1994’te bu tablo tamamen tersine döndü. 13 partinin katıldığı seçimin galibi 28 il belediyesini alan Refah Partisi oldu. SHP, İstanbul ve Ankara da dahil 29 ili kaybetti. Vatandaş o dönem iktidar ortağı olan SHP’nin terör örgütünün siyasi kanadını Meclis’e taşımasını affetmedi. Üstüne belediyelerde yaşanan hayal kırıklığı da eklenince yerel iktidar el değiştirdi.
Boşuna tarih tekerrürden ibarettir demiyorlar. Bugünün CHP’sinin hal ve gidişatı 1994 SHP’sine çok benziyor. Terör örgütünün siyasi kanadı Mehmetçik’in Suriye tezkeresine ‘Hayır’ diyor. CHP, kendi tabanından yükselen tepkilere rağmen HDP’nin peşinden ayrılmıyor!

Parti içi iktidar kavgası 1994’tekini aratmıyor. CHP’li belediyelerin geride kalan 5 yıllık karnesi kırıklarla dolu.

Hal böyle olunca parti yönetimi doğal olarak 1994’ü hatırlıyor. Yaklaşmakta olanı görüyor ve önlem almaya çalışıyor.

Peki ne yapacaklar? Orası henüz belli değil.

İmamoğlu ve Yavaş’ın adaylıkları biraz bu iki ismin popülerliğinden biraz da mecburiyetten ilan edilmiş durumda. Bazı büyükşehirlerde ise belirsizlik sürüyor.

İzmir’de Tunç Soyer’in koltuğu fena halde sallanıyor.

Kılıçdaroğlu’nun prensi Ahmet Akın ve Çiğli Belediye Başkanı Utku Gümrükçü’den biri İzmir’den aday gösterilebilir.
Adana’da tamamen duygusal anketler aksini söylese de Zeydan Karalar için tehlike çanları çalıyor. Çukurova Belediye Başkanı Soner Çetin’in adı büyükşehir için geçiyor.

CHP bu kadar iç kavgalarla meşgulken AK Parti ise sessiz ve derinden gidiyor. Doğru adaylar ve doğru kampanyalarla 2019’da kaybettiği belediyeleri yeniden almanın hesaplarını yapıyor.

İyi Parti’nin 81 ilde kendi adaylarıyla seçime girme kararı özellikle büyükşehirlerde dengeleri değiştirebilir. CHP bir de HDP’yi yanına çekemezse ortaya bambaşka bir siyasi tablo çıkar.

O yüzden CHP’nin hata yapma şansı yok. Tezkereye ‘Hayır’ demelerinin asıl sebebi de 94 kabusunu yaşama korkusu…