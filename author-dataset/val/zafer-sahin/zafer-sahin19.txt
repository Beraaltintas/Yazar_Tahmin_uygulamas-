Aksini iddia edebilen çıkar mı bilmem ama Türkiye’de muhalefet tam bir enkaz halinde.

Sabah söylediklerini akşam bizzat kendileri inkâr ediyor.

İyi Parti lideri yerel seçime her ilde kendi adaylarıyla gireceklerini açıklıyor.

Arkasından İyi Parti Genel Başkan Yardımcı çıkıyor “Kapıyı kapatmış değiliz” diyor!

CHP’de parti içi iktidar yarışı desen... Brezilya dizileri kıvamına geldi…

Yerel seçim öncesinde birbiri ardına yayınlanan anketler sizi yanıltmasın…

2024’te iktidarın rakibi kesinlikle CHP-İyi Parti değil…Milletin bu partilerden bir umudu da beklentisi de kalmadı.
Asıl rakipler ekonomi, yüksek kiralar, markette kontrol edilemeyen fiyat artışları…

İktidar 6 ayda bu sorunlara vatandaşı memnun edecek çözümler geliştirirse tulum çıkarır.

Aksi olursa yereldeki tablo muhalefetin aşırı acıklı haline rağmen pek değişmez…

35 bin 395

Yazının başlığındaki rakam önemli. İçişleri Bakanı Ali Yerlikaya’nın göreve başladığı 3 Haziran 2023’ten 11 Eylül 2023’e kadar İstanbul’dan sınır dışı edilen düzensiz göçmen sayısını gösteriyor.

Düzensiz göçmenler 52 Charter seferi ile ülkelerine yollanmış.

Bakanlık düzensiz göçle mücadele kapsamında İstanbul-Arnavutköy’de 14 bin kişilik Geri Gönderme Merkezi inşa ediyor. Ekim ayında hizmete girecek merkezle beraber sınır dışı edilen düzensiz göçmen sayısı da artacak.

Toplumun beklentisi de bu yönde... Türkiye’yi geren bu düzensiz göç meselesi acilen ülke gündeminden çıkarılmalı…
Türkiye’nin yumuşak gücü Etnospor

Hafta sonu Özbekistan’ın tarihi Hive şehrinde gerçekleşen Uluslararası Etnospor Festivali ve Zirvesi’ni takip ettim.

İtiraf edeyim, Etnospor organizasyonlarının bu kadar geniş bir coğrafyaya ve insana hitap ettiğinden haberim yoktu.

Tam 35 ülkeden devlet temsilcileri ve spor adamları Hive’deydi. Sadece geleneksel sporların ve oyunların sergilendiği bir organizasyon olmaktan çıkmış Etnospor. Ülkeler arasında spor, kültür, turizm ve ekonomik iş birliği imkanlarının konuşulduğu zirvelerle, stratejik öneme sahip bir buluşma haline gelmiş.

Dünyanın neredeyse tüm renklerinin bir araya geldiği Hive’de Etnospor Konfederasyonu Başkanı Bilal Erdoğan ile de sohbet imkânımız oldu. Erdoğan “Bizi birbirimizi bağlayan değerlerin peşindeyiz. Burada her kıtadan renkler ve kültürleri görmenin mutluluğunu yaşıyoruz” diyor.
Ve açılış töreni… Tek kelimeyle muhteşemdi… Özbekistan halkının Türkiye’ye ve organizasyona gösterdiği ilgi de öyle.

Yazın bir kenara… Etnospor artık Türkiye’nin dış dünyadaki en önemli yumuşak güç enstrümanlarından biridir... Emeği geçen herkese teşekkürler…

Kimmiş o bankamatikler?

İyi Parti Genel Başkan Yardımcısı Ümit Özlale... Farkında olmadan arı kovanına çomak soktu…

İzmir Büyükşehir Belediyesi’nde çalışanların yarısının bankamatik memuru olduğunu söyledi!

İşe gitmeden ve hiç çalışmadan tıkır tıkır maaş alan on binlerce kişiden bahsediyoruz.

Daha bunun Ankara ve İstanbul’u var.

İzmir adayı Özlale hazır bu konuya el atmışken şu soruların cevabını da bir araştırsa keşke. Bu bankamatik memurları arasında İyi Partililer de var mı? 3 büyük kentte işe gitmeden maaşa bağlanan kişi sayısı nedir?
Ekonomist Özlale için kolay sorular bunlar. Cevapları bulup kamuoyu ile paylaşacağından hiç şüphem yok.

En güzel destek

Koca bir yazı belediyelerin konser harcamalarını konuşarak geçirdik. Belediyelerin konser düzenlemesine karşı değilim. Ama milyonluk konserler de kamu vicdanını rahatsız ediyor.

Belediyeler konser de düzenlesin ama eğitime de destek olsun. Hele de büyükşehirlerde... Tuzla Belediyesi’nin yaptığı gibi.

Tuzla’da belediye ilçedeki 62 okulda öğrenim gören 50 bin ilk, orta ve lise öğrencisine kırtasiye seti hediye etmiş. Güzel hareket… Ders kitaplarını zaten devlet ücretsiz veriyor... Belediyenin de kırtasiye masraflarını karşılaması önemli.

Velilerin yükü bir nebze olsun hafiflemiştir umarım…