AK Parti’de yarınki kongrede oluşacak yeni parti yönetiminde mevcut MYK’da görev yapanlar dışında milletvekili olmayacak. 

Partinin tecrübeli isimlerinden Binali Yıldırım ve Mustafa Şentop büyük bir ihtimalle listede kendilerine yer bulacak. 

Eski bakanlardan Erkan Mumcu’nun MKYK’ya alınacağı iddiası kulislere düştü ama bizzat kendisi bunu yalanladı. Akademisyen Deniz Ülke Arıboğan’ın adı da MKYK için geçiyor. Sanat ve spor camiasından bazı isimleri de listede görürseniz şaşırmayın. 

İktidar partisindeki asıl hareketlilik kongre sonrasında başlayacak. Kasım ayının ilk haftasına kadar belediye başkan adayları belirlenecek ve sahaya çıkılacak. Muhalefetin elindeki belediyelere gösterilecek adaylar daha erken açıklanacak. 
Son günlerde kulislerde TBMM’ye CHP listelerinden giren Deva, Gelecek ve Saadet Partisi’nden bazı isimlerin kısa bir süre içinde AK Parti’ye katılacağına dair bir söylenti yayılıyor. Güvendiğim haber kaynaklarıma bu iddiaları sordum. Kimse yalanlamadı.. Hatta “Sadece onlar değil, İyi Parti ve CHP’den de bize gelmek isteyenler var” diyenler de oldu! 

Ekim’de siyasetin tansiyonu yükselecek gibi görünüyor… 

Akşener’in resti kime? 

Siyaset kulislerinde konuşulduğu ya da düşünüldüğü gibi CHP ve Kılıçdaroğlu’na çekmiyor o resti.. 

“CHP ile ittifakı bitirelim, yerel seçime kendi adaylarımızla girelim” baskısıyla her fırsatta karşısına dikilen kendi adamlarına “Hodri meydan” diyor aslında. 

Göreceksiniz kendisine CHP ile ittifak üzerinden sorun çıkaran kim varsa hepsini belediye başkanı adayı yapacak. Büyük resmi gören bazı vekiller şimdiden yan çizmeye başladı bile. Ama köprüden önceki son çıkış çoktan geçildi. 

İyi Parti’nin tek başına seçim alacağı büyükşehir, hatta il belediyesi yok. Sahada boyunun ölçüsünü alıp kös kös TBMM’ye dönecek vekillerin Akşener’e biat dışında bir seçenekleri olmayacak. 

Yani yerel seçimi bir nevi mıntıka temizliği gibi değerlendirecek İyi Parti lideri… 

Not: İyi Parti İstanbul’da Sadettin Saran’a adaylık teklifinde bulundu. Ama olumlu bir cevap alamadı. 
Ankara’da ise Mansur Yavaş krizi yaşanıyor. İyi Parti Yavaş’ın karşısına aday çıkarırsa Ankara Milletvekili Yüksel Arslan partisinden istifa edebilir. 

Yavaş şehir Ankara 

Cittaslow… Ya da Türkçesiyle ‘Sakin şehir’ kavramını hiç duydunuz mu? 

Aşırı kentleşme, hızlı tüketim, stresli iş yaşamı gibi hayatı keyifli yaşamaya engel faktörlerin ortadan kalktığı şehirler Sakin Şehir olarak adlandırılıyor. 

Ankara bir sakin şehir değil. Bu gidişle olması da pek mümkün görünmüyor. 

Tersine keyifli yaşamanın giderek imkansız hale geldiği yavaş bir şehre dönüşüyor Türkiye’nin Başkenti. 

Sosyal medyada fırtına gibi esen bir belediye başkanı var Ankara’nın… 

Ama aynı hızı sahada niyeyse hiç gösteremiyor. Yapımı yıllar süren TRT Kavşağı, her yağmurda sel basan caddeler, sulara kapılarak hayatını kaybeden insanlar, giderek ağırlaşan trafik vs. 

Ne Başkan ne de trolleri bunları kendine hiç dert etmiyor. “Var olsun sosyal medya” deyip yollarına devam ediyorlar. 

Etsinler sorun değil… Yukarda saydığımız sorunlar nihayetinde ciddi altyapı isteyen işler. Yavaş Başkan sevmiyor böyle büyük projeleri… 5 yılda 58 kilometre metro vaat etmişliği var 2019’da… 1 kilometresini bile yapmadı 4,5 yılda! 
Metrodan, köprüden, kavşaktan geçtik… Koca Ankara’da kendi döneminde yapımını tamamlayıp açtığı bir hayvan barınağı bile yok! Ankara’nın sokakları sahipsiz hayvanlarla dolu. Büyükşehir’in yapımı devam eden barınağı bir türlü faaliyete geçmiyor! Eski dönemden kalanların hali ise içler acısı. 

Peki bu kadar zor mu bir hayvan barınağı yapmak? 

Tarih 12 Mayıs 2022… Cumhurbaşkanı Erdoğan 81 ilde belediyelere sokak hayvanları için barınaklar ve rehabilitasyon merkezleri kurma talimatı verdi. Her belediye en az bir 1 barınak yapacaktı. 

Ankara Gölbaşı’nın MHP’li Belediye Başkanı Ramazan Şimşek, Cumhurbaşkanı’nın talimatından sonra hemen harekete geçti. Sadece 45 günde Ankara’nın ve Türkiye’nin en modern Hayvan Bakım ve Rehabilitasyon Merkezini kurarak faaliyete geçirdi. 

Gölbek Mahallesindeki barınak 50 bin metrekarelik bir alana yayılıyor. Doğa dostu tesis 1500 hayvan kapasiteli.. İçinde 280 padok, karantina alanı, ilaçlama ve yıkama havuzları, kısırlaştırma merkezi, ameliyathane, rehabilitasyon alanı, yem üretme tesisi ve hayvan morgu bile var! 

İlçe belediyesinin 45 günde faaliyete geçirdiği barınağın özellikleri bunlar… 

Büyükşehir imkanlarıyla 4,5 yılda bir barınağı açamayanlar Gölbaşı’nda 45 günde faaliyete geçirilen tesisi mutlaka incelesin. Belki örnek alırlar. 

Biz Ankara’nın sakin şehir olmasını istiyoruz. Yavaş şehir olmasını değil. 

İlgililere duyurulur… 