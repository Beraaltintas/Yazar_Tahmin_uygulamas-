Gazi Mustafa Kemal’in en yakınındaki isimlerden Kılıç Ali “Atatürk’ün Hususiyetleri” adlı kitabında anlatıyor: ‘’Armstrong ismindeki meşhur bir Türk düşmanının yazdığı kitapta, Atatürk’ün aleyhinde bazı kısımlar vardı ve bunun için de hükümet tarafından memlekete sokulması menedilmişti.

Atatürk merak etti. Kitabı getirtti. Bir gece sofrada geç vakte kadar tercüme ettirerek okuttu, dinledi. Armstrong, Atatürk’ün herkesçe malûm içkisinden bahsediyor ve bunlara garazkârâne mütalâalarını da ilave ediyordu. Fakat bunları sayıp dökerken de memleketin herhangi bir felâketi veyahut memleketini ve milletini alâkadar edecek herhangi mühim bir hadise zuhur etti mi, onun içkisini de eğlencesini de bir tarafa bırakıp pençesini hadiselerin üzerine atarak Aslan gibi kükrediğini de belirtip yazmayı ihmal etmiyordu. Atatürk kitabı sonuna kadar dinledikten sonra; ‘Bunun ithalini menetmekle hükümet hataya düşmüş. Adamcağız yaptığımız sefahati eksik yazmış, bu eksiklerini ben ikmal edeyim de kitaba müsaade edilsin ve memlekette okunsun!’ diye latife etmişlerdi’’.

Atatürk’ün “Bunu yasaklamakla hükümet hata etmiş” dediği kitap “Bozkurt” ismiyle İngiliz asker ve yazar Armstrong tarafından 1932 yılında yayımlandı. Uzun yıllar Türkiye’de yasaklı kitaplar listesinde yer aldı. Oysa içindeki haksız ithamlar ve iddialara rağmen resmi tarihin anlattığından daha farklı bir Atatürk anlatıyordu. İnsani özelliklerini, sevinçlerini, kaygılarını vs.

Resmi tarihin özellikle de 12 Eylül 1980 darbesinden sonra Gardırop Atatürkçülerinin anlattığı adam değil Atatürk… Resmi tarihin dışına çıktığınızda sadece Bozkurt’ta değil o döneme ilişkin tüm hatıratlarda, kitaplarda bambaşka bir Atatürk görürsünüz. Ama niyeyse o Atatürk’ün bilinmesini hiç istemez resmi tarih! Ve toplumla arasında ustaca bir mesafe koyar. Genç kuşakların onu sadece kalıplaşmış cümlelerle, kendisinin izin verdiği ölçüde öğrenmesini ister. Atatürk’ün sadece belli bir zümrenin ortak değeri olduğu algısını oluşturan ve ona en büyük kötülüğü yapanlar da bu resmi tarih yazıcılarıdır.

Atatürk bu ülkenin kurucu lideri ve ortak değeri. Kimsenin özellikle de onu yıllardır bilinçli olarak topluma yanlış anlatan Gardırop Atatürkçülerinin tekelinde asla değil.