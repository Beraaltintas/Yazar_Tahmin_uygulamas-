Medya mahallesinde “Her devrin adamı” olmalarıyla nam salan, dünün iktidar savunucusu bugünün sıkı muhalifi tipler iki gündür pek bir sevinçli. Efendim neymiş… İçişleri Bakanı Ali Yerlikaya, Cumhuriyet Bayramı’nda bir video yayınlamış. Bu arkadaşlar mest olmuş! İlk defa iktidar kanadından biri böyle bir Cumhuriyet kutlaması yapmış!

Gösterdikleri abartılı tepkiye bakarsanız, Yerlikaya’yı önce İstanbul Valisi sonra da İçişleri Bakanı yapanın Recep Tayyip Erdoğan değil de Kılıçdaroğlu- Akşener ikilisi olduğunu düşünebilirsiniz.

Aslında dertleri kesinlikle Bakan Yerlikaya’yı övmek falan değil. Akıllarınca Bakan üzerinden iktidar kanadında bir gedik açmaya, buradan siyaset üretmeye çabalıyorlar.

Unuttukları ya da görmezden geldikleri ayrıntı şu: Yerlikaya Cumhuriyet karşıtı göstermeye çalıştıkları bu iktidarın bir bakanı. Bu iktidar döneminde Cumhuriyeti böyle coşkuyla kutlayan Anadolu çocukları İçişleri Bakanı olabiliyor. Yeter ki vatanına sadakatle hizmet edecek bir karaktere ve bilgi birikimine sahip olsun. Onun dışında kim olduğunun, nereden geldiğinin bir önemi yok.

Peki Yerlikaya gibi bir profil HDP’nin dışardan destek verdiği CHP-İyi Parti iktidarında İçişleri Bakanı olabilir miydi? En başta bugün kendisini öven medya gülleri böyle bir görevlendirmeye karşı çıkmazlar mıydı?

Bu soruların cevapları hepimizce malum. Anadolu’nun güzel çocukları daha 5 ay önce Cumhuriyet’i bunların ölümüne destekledikleri federasyonculara karşı korumaya aldı.

Cumhuriyeti korumayı da kutlamayı da bu şark kurnazlarından öğrenecek değiliz.

Maskeleri düşüren kutlamalar

Rus kozmonot Oleg Artemyev…

Uluslararası Uzay İstasyonu’nda Türk bayrağı açarak Türkiye Cumhuriyeti’nin 100.yılını kutladı.

Uzaydaki Rus kozmonotun gösterdiği duyarlılığı HDP yöneticileri göstermedi.

Resmi kutlamalara katılmadıkları gibi bir bayram mesajı bile yayımlamadılar. Hatta partinin resmi X hesabından yapılan açıklamada Cumhuriyeti “Demokratik nitelikten uzak” olmakla itham ettiler!

Acaba o Cumhuriyet demokratik olmasaydı birkaç ay önce “100 yıllık Cumhuriyetle hesaplaşacağız” diye meydanlarda bağırabilir miydiniz?

HDP yönetiminin Cumhuriyete, bu ülkenin birliğine, beraberliğine bakış açısı bu. Çizgileri hiç değişmedi. O yüzden 100.yıl kutlamalarına mesafeli durmalarına şaşmamak lazım.

Ancak günlerdir “İktidar Filistin’i bahane ederek Cumhuriyet’i kutlamayacak” diye ortalığı ayağa kaldıranlara şu hatırlatmayı yapmak şart oldu: Gördünüz mü Cumhuriyet’in 100.yılının nasıl coşkuyla kutlandığını? Türkiye’nin yüksek teknoloji ürünü savunma sanayii silahlarını, gemilerini, helikopterlerini… Dosta güven düşmana korku salan ordunun muazzam gücünün dünyaya nasıl gösterildiğini... İstanbul Boğazı’ndan verilen o mesajın kimlere yollandığının gerçekten farkında değil misiniz? Eğer değilseniz uzaydaki Rus kozmonot sizden binlerce ışık yılı ilerde. Siz de HDP üst yönetimiyle beraber geçen yüzyılda kalmışsınız demektir.

Kim ne derse desin… 100 yıl önce “Manda ve himaye kabul edilemez” diyerek Türkiye Cumhuriyeti’ni kuran Gazi Mustafa Kemal Atatürk’ün mirası emin ellerde. Türkiye bu yüzyılda dünya yeniden şekillenirken Cumhurbaşkanı Erdoğan’ın liderliğinde ekonomide, dış politikada, savunma sanayiinde tam bağımsızlık mücadelesi veriyor. Bu büyük mücadeleyi anlamayanlar, katkı sunmayanlar gölge etmesin yeter…

Gazze’ye kardeşlik eli

Tarihin kaydettiği en büyük soykırımlardan biri yaşanıyor Gazze’de…

Siviller, kadınlar, yaşlılar en kötüsü çocuklar katlediliyor.

Bu kirli savaştan geriye büyük acılar ve harabe haline gelmiş bir kent kalacak...

Mamak Belediyesi bu zor günlerde Gazze halkına moral olacak bir karar aldı. Belediye Meclisi’nde oy birliği ile kabul edilen kararla Mamak ve Gazze kardeş belediye oldu. Başkan Murat Köse “Bu sadece sembolik bir adım değil. Aynı zamanda Filistin ve Gazze halkına somut yardım sağlama ve dayanışma niyetimizi yansıtıyor” diyor.

Gazze’deki insanlık dışı İsrail saldırıları son bulduğunda bu kararın önemi daha da iyi anlaşılacak. Mamak’ı örnek alan pek çok belediye Gazze’ye yardım elini uzatacak. Yitip giden hayatlar geri gelmeyecek ama Gazze baştan aşağı yeniden kurulacak. İsrail’e inat Filistinlilerin vatanı olmaya devam edecek. Filistinlilerin kurtuluş mücadelesine Ankara’dan verilen bu destek çok ama çok kıymetli…

