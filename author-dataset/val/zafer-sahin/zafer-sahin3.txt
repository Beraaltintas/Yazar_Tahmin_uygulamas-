Türk siyasetinde cumartesi gününe kadar genel başkanlık makamında otururken kongre/kurultay kaybeden iki isim vardı: Yıldırım Akbulut ve Altan Öymen...

Kılıçdaroğlu bu kaderi yaşayan üçüncü isim oldu... Kemal Bey kurultay konuşmasında “Sırtımda hançerlerle Cumhurbaşkanlığı seçimine girdim” diyerek gider ayak yeni bir tartışma başlattı. Acaba CHP Genel Başkanını sırtından hançerleyen Brütüsler kimlerdi?

Bu konuda rivayetler muhtelif. Herkes birilerini işaret ediyor. Siyaset bilimi profesörü bir dostumdan gelen mesaj bu tartışmaya ışık tutacak nitelikte... CHP’ye yakın siyaset bilimciye göre Kemal Bey’i sırtından hançerleyen 4 modern Brütüs şöyle sıralanıyor:

Ekrem İmamoğlu...

Mansur Yavaş

Özgür Özel

Meral Akşener ...

Peki bu isimler ne yapmış olabilir ki, Kemal Bey onlar için “Beni sırtımdan hançerlediler” dedi? “Akşener tam da seçim öncesinde CHP içine operasyon yaptı” diyor siyaset bilimci ve devam ediyor: İki belediye başkanı Akşener’in bastırmasıyla önce Cumhurbaşkanı daha sonra Cumhurbaşkanı Yardımcısı adayı olarak sahneye çıktı. İkisi de Akşener’in CHP’yi karıştırmaya yönelik hamlelerine karşı “ Bu doğru değil. “Genel başkanımızın başlangıçta böyle bir tasarrufu yoktu… Şık olmaz...” demediler… Kemal Bey’in itibarını ve algısını yavaş yavaş bitirdiler... İmamoğlu, genel merkezle girdiği polemiklerle Akşener’in CHP’ye sık sık müdahale etmesine zemin hazırladı. Kemal Bey masa dağılmasın diye tüm bu yapılanlara sessiz kaldı. Özgür Özel’in İmamoğlu ile 14 Mayıstan önce dirsek temasına geçtiği ve Kılıçdaroğlu’na bayrak açtığı meşhur Zoom toplantısıyla ortaya çıkmıştı. Hançerleyenler bunlar… Komitacılık ve neo- ittihatçılık yapıldı…

Özel’e değil 5’li çete ve Akşener’e kaybettik!

Faik Öztrak...

Kılıçdaroğlu’nun en yakın kurmayı.

İddia o ki...

Cumartesi günü genel başkanlık seçim sonucu belli olduktan sonra kurultay salonunda Kılıçdaroğlu’nun kullandığı odanın önünde açmış ağzını, yummuş gözünü...

* Biz bugün bir rakibe karşı kaybetmedik. Beşli çete ve Meral Akşener’e kaybettik!

* Kurultay iradesini etkilemek için her türlü etik dışı yönteme başvurdular!
* Mansur Yavaş’ı İyi Parti adayı olarak görürseniz şaşırmayın.

* Adana, Balıkesir, Manisa’yı da İyi Parti’ye verecekler!

Bunlar ciddi iddialar ... Doğru mu yanlış mı kısa bir sürede ortaya çıkar.

Ancak kurultay öncesinde Kılıçdaroğlu’na blok olarak destek vereceğini açıklayan İzmir, Ankara, Adana, Mersin ve Diyarbakır delegelerinden 100 kişinin kurultay günü Özel lehine oy kullandığı da bir gerçek.

Kılıçdaroğlu koltuğu bu 100 delegenin seçim günü kararını değiştirmesiyle kaybetti.

Bu kavga kolay kolay yatışmaz.

Blinken’e Ankara ayarı

ABD Dışişleri Bakanı Blinken’ın beklenen Türkiye ziyareti 7 Ekim’den beri devam eden Gazze’deki büyük insanlık dramını sona erdirir mi?

Diplomatik kaynaklardan sızan bilgilere göre “Türkiye ve ABD iki devletli çözümde mutabık.” Bu Türkiye’nin başından beri sorunun çözümü için ısrarla gündemde tuttuğu tezlerden biriydi: ABD Dışişleri Bakanının bölgede son ziyaret ettiği ülkenin Türkiye olması ve Hakan Fidan-Blinken görüşmesi sonrası iki devletli çözümde mutabık kalındığının ortaya çıkması önemli.

ABD, Gazze de dahil bölgedeki tüm sorunların Türkiye’nin içinde olmadığı formüllerle çözülemeyeceğini anlamış ve bunu kabul etmiş görünüyor. Blinken bu sebeple en son Türkiye’ye geldi.

Blinken’ı Ankara’ya gelişinde bir Vali Yardımcısı karşıladı! Dışişleri Bakanı Hakan Fidan’ın ABD’li mevkidaşına kameralar önünde koyduğu sosyal mesafe ayarı da yine derin anlamlar taşıyan ve sahalarda görmek istediğimiz hareketler olarak kayıtlara geçti.

Cumhurbaşkanı Erdoğan’ın ifadesiyle Türkiye’nin Gazze için yaptığı bilinen ve bilinmeyen çok işler var. Bunu en iyi Blinken ve Netanyahu biliyor.

