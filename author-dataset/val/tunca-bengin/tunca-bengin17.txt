Hamas’ın İsrail’e son yıllarda başlattığı en büyük saldırıda binlerce roketle İsrail’in pek çok bölgesi hedef alındı, yüzlerce sivil hayatını kaybetti. Bu şok ve travma yaratıcı durumun ardından da İsrail savaş durumuna geçti...Bu olay üzerine en çok konuşulan tartışılan da malum:

Hamas’ın Gazze Şeridi’nden başlattığı bu saldırıyı İsrail nasıl önleyemedi? Hamas militanları, İsrail ile Gazze Şeridi arasındaki sınırı geçmeyi, karadan, havadan, denizden sızmayı nasıl başardı? İsrail’in iç istihbarat kurumu Shin Bet (Şabak), dış istihbarattan sorumlu MOSSAD ve askeri istihbarat birimi AMAN’ın bölgedeki etkisi ve çalışmaları göz önünde bulundurulduğunda hiçbirinin bunu öngörememesi, atlaması mümkün olabilir mi? Yoksa Hamas’ın saldırısına dair bir bilgi aldılarsa bile, analizde ya da harekete geçmede başarısız mı oldular?..

Bunlar olması zor, hatta gerçekçi gelmeyen olasılıklar. Dolayısıyla ağırlıklı görüşler öngörüler “İsrail’e yapılan operasyon başarılı bir istihbarat ürünüdür. MOSSAD ve CIA’nın tarihine yazılır. Hamas’ın bu kadar kapsamlı operasyonundan MOSSAD’ın ve CIA’nın haberi olmaması mümkün değil. Bu İsrail’in başlatacağı geniş kapsamlı operasyona fırsat yaratma amaçlıdır” şeklinde. Yine ünlü istihbaratçı Mahir Kaynak’ın “Bir olay olduğunda, olayın failini bulmak istiyorsanız, olayın sonucunun kime yaradığına bakın. Bu olay kimin işine yarar? Bunu bilirseniz, bu işi kimin yaptığını da bilirsiniz” sözlerinden hareketle yaşananlara bakıldığında, sorgulandığında da bütün yollar siyaseten zor durumda olan İsrail Başbakanı Netanyahu’ya çıkıyor, onu işaret ediyor…

Ama, bu noktada, “İsrail her bir vatandaşına çok değer veren ülkedir. Askerlerinin, sivillerin öldürülmesine, bilerek asla izin vermezler. Hele de bayram gününde” gibisinden karşı görüşler de var. Güvenlik açısından bir zafiyet olduğu, bunun da Netanyahu’yu zor durumda bırakacağı savunuluyor bir yandan da...

★★★

Bu seçeneklerden MOSSAD’ın Hamas saldırısından haberdar olmamasının mümkün olmadığına, olamayacağına fokuslanıldığında ise kritik soru şu:
Göz yumulma ya da daha “derin” boyutlar olabilir mi?

Dün bunu geçmişte Türk istihbaratının tepe noktasında yer alan eski MİT Müsteşar Yardımcısı Cevat Öneş’e sordum. Yanıtı şuydu:

“Hamas, Filistin direniş örgütleri bu konuda eylem konusunda çok tecrübeli, kabiliyetli yapılar. Ayrıca ellerinde bu tip hadiseleri gerçekleştirebilecek imkanları da var teknik olarak ve şahıs olarak. MOSSAD, onların sahip olduğu teknik kabiliyetlerin hepsini A’dan Z’ye biliyordur. Ona karşı da önlem almıştır zaten. Ama bu olay Netanyahu’nun durumunu güçlendiren veya içinde bulunduğu çıkmazı kurtarmaya yönelik, işine yarayan bir durum da yaratıyor. Bir göz yumma olayını da göz ardı etmemek lazım.”

Yoksa MOSSAD biliyor ve bekliyordur anlamında mı?

“Tabii biliyor ve bekliyordur. Öngörüler içerisinde hep olan şeyler, hep beklediği olaylar gelişmeler ve bunun zaman zaman siyasi çıkarlar için kullanılması da. Bunlar hep planlı, düşünülen şeyler.”

Yüzlerce İsrailli öldürüldü, hayatını kaybetti, yaralılar, kaçırılanlar da var ama?

“Doğrudur. Bunlar Netanyahu için önemli değil fazla. Yani feda edilebilir. Ya da böylesine bir sonuçtan hiçbir dahli olmasa dahi yararlanmak istediği ortada. Maalesef hem bölgesel ülkeler içerisinde hem küresel olarak bu tip siyasetçilerin, toplumun değil kendi çıkarlarını, iktidar çıkarlarını düşünen hareketler, planlamalar olarak karşımıza çıkıyor. Çıkmaya da devam edecek bu durumda.”

Hamas’ın tarihinde MOSSAD etkisinin zaman zaman olduğu konusunda birçok iddia olduğuna da dikkat çeken Öneş devam ediyor:

“Hamas’ın hareketi ve saldırısı dahi İsrail tarafından istenmiş olabilir. Bu soruyu da cevaplamak lazım.”

Hamas saldırısı İsrail kurgusu da olabilir mi yani?

“Bu da sorulardan bir tanesi atlanmaması gerekir. Olabilir de. Ama biz somut verilerden hareket etmek zorundayız. Baktığımızda da çıkar çatışmaları içerisinde kimin lehine bu iş sonuçlanıyorsa bakmamız lazım. Şu anda Netanyahu’nun, İsrail’in lehine sonuçlanan bir olay var ortada.”

★★★

Yani dememiz o ki Netanyahu’nun “Hamas sabah saatlerinden itibaren kanlı sürpriz bir saldırı başlattı” sözleri hiç inandırıcı değil. Evet geçmiştekilerden farklı, sıra dışı bir durum ama tesadüf havası da pek yok...Neresinden baksanız soru işaretleriyle dolu, maalesef her iki taraftan da çok sayıda sivilin yaşamlarına mal olan daha da olmaya gebe dehşet verici karmaşık bir olay söz konusu...Nereye, nasıl evrileceği de flu ve endişe verici...Hele de sosyal medya üzerinden yayılan travmatik görüntüler ve küresel güçlerin kirli hesapları dikkate alındığında...Sanki özellikle bir şeyler tetikleniyor gibi...