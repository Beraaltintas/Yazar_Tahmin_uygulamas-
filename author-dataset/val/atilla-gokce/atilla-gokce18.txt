Onca kupaya, hayal ötesi başarıya ve dünyanın 1 numaralı voleybol ülkesi olmamıza rağmen TVF Başkanı Akif Üstündağ yine de mutsuz.
Herkes sevinerek coşkulu kutlamalar yaparken, Başkan çaresizlik ve can sıkıntısından patlama noktasına gelmiş durumda.
Filenin Sultanları, evet, olimpiyat elemelerini geçip grup liderleri arasında en yüksek puanı tutturarak bir de Dünya Kupası kazandılar. Milletçe hepimiz mutlu olduk. Ülkede adeta bir “Voleybol Bayramı” yaşandı. Daniele Santarelli ve 14 oyuncusuna can-ı gönülden minnet ve teşekkür borçluyuz ama…Bütün bu masal ortamının içinde TVF Başkanı Mehmet Akif Üstündağ’ı tedirgin eden, sevincini ve coşkusunu buharlaştıran sorun ne?
Servisleri, smaçları, blokları, pasları ve plaseleriyle her biri evlerimizin sevgili çocukları arasına katılan 14 şampiyon, Paris yolunda maalesef eksilecekler.
FIVB’nin Uluslar Ligi, kıta şampiyonaları ve olimpiyat oyunlarında uyguladığı 14 kişilik takım kadrosu, Olimpiyat Oyunlarında daralacak, 12’ye inecek. Uluslararası Olimpiyat Komitesi (CIO), 2024 Paris Olimpiyat Oyunları için toplam sporcu sayısını 10.500 olarak belirledi. Oyunlar tarihinde ilk kez sporcu sayısı eşit olarak ikiye bölünerek kadın ve erkekler için 5 bin 250’de sabitlendi.
Paris 2024’de 35 dalda 329 madalya verilecek. Voleybolda kadın ve erkek takımları için kadrodaki oyuncu sayısı 12 ile sınırlandı. Maçlardan 1 gün önce sakatlık gibi nedenlerle yedekte bekleyen oyunculardan biri ya da ikisi kadroya çağırılacak. Pratikte ve ilkesel olarak çok zor bir durum. Turnuva bittiği zaman kazanılmış madalyaları kimlere vereceksiniz?
İşte Üstündağ’ın mutsuzluğuna yol açan karar. Üç büyük turnuvada şampiyonluk kazanıp dünya 1 numarası olan sporculardan bir bölümü hayalleriyle vedalaşacak.
Daniele Santarelli’nin belirlediği geniş kadroda yaklaşık 20 oyuncu var. Bazı turnuvalarda ikisi-üçü dışarıda bırakılıyor, değişik oyuncularla oyun sistemi ve kalitenin geliştirilmesine çalışılıyor. Bunlar çok olumlu adımlar ancak…
Paris’te oyuncu sayısı 12’yi kesinlikle aşmayacak.
Bu durumda Mehmet Akif Üstündağ nasıl mutlu olsun? Sorunu çözmek, çaresizliği aşmak için ne yapsın Cansu Özbay, Melisa Vargas, Hande Baladın, Aslı Kalaç, Eda Erdem Dündar, Zehra Güneş, İlkin Aydın, Elif Şahin, Ebrar Karakurt, Simge Aköz, Kübra Akman, Derya Cebecioğlu, Ayça Akçay.
Söyleyin bakalım: Sevgili çocuklardan hangilerini evde bırakıp Paris’e gidersiniz? Evde kalan 2 çocuğun kalbi kırılmaz mı?
Uluslararası Olimpiyat Komitesi’nden bir blok sayısı yiyeceğiz Paris’te. Şimdiden söyleyeyim çok yazık olacak. 

Trabzonspor’da kaptanlık
Trabzonspor, Mersin’deki maçta 2-0 öne geçtikten sonra peş peşe yediği 3 golle Hatayspor’a yenildi. Evet, futbolda her şey olur. Ama böylesi olmamalı. Trabzonspor Teknik Direktörü Bjelica, önce Ounachu ile Abdülkadir Ömür’ü (Dk.68) oyundan aldı. Durum 2-1 oldu, Visca’yı da değiştirmekte beis görmedi. Sonra 2-2… Derken uzatmada Bashiru’nun golü geldi. Ligin yenilmeyen ekibi Hatayspor Trabzonspor’un adeta yüreğini deldi. Burada Volkan Demirel’in hamleleri de ilginç. Bjelica forvetleri çıkardıkça Demirel ofansif oyuncularla hamle yaptı. Kenar yönetimi konusunda ders diye okutulabilecek bir teknik direktör analizi yapılabilir.
Hatayspor’u kutlarken… Değerli okurumuz Ali İhsan Turan, “Trabzonspor’da kaptanlık sorunu da var” diyor : “Uğurcan Çakır çok iyi bir kaleci. İyi bir insan ama kaptanlık ve liderlik vasfı yok. Abdülkadir de öyle… Bütün yük hocada aranmamalı, kaptan da takımına sahip çıkmalı!.” Yorum yok. Sadece aktardım.

Ah Arda, ah!

Kötü haber tez ulaşır, derler. Arda Güler’in Real Madrid antrenmanında dün bir, bugün iki derken arka adalesinden sakatlandığı haberi geldi. 3-4 haftadan önce sahaya dönemezmiş.. Arda’nın durumunu iyi bilen uzmanlara sordum, “Bu kadar zorlanmamalıydı” dediler. Bir hocamız da şunu söyledi “Ameliyattan sonra erken antrenmanlarda vücut meniskusu korumaya çalışırken başka bölgelerde sorun çıkabilir. Bence baştan beri Arda’da acele edildi. Önünde yıllar olan bir futbolcu bu kadar çabuk hırpalanmamalıydı.” Hocamız başka şeyler de anlattı. Ama neyse, yeniden geçmiş olsun Arda!