Brugge 12 korner atıyor, 22’nin peşinde... Bizim Beşiktaş’ın bir korneri bile yok. 419 pas yapmış ev sahibi. Beşiktaş’ın 49 pas fazlası var (468)... Onlar 10 şut atıyor, 12 korner kazanıyor, bizimkiler Cenk’in golü dahil üç şut çıkarıyor. Mert gecenin kahramanı oluyor ama Beşiktaş o pas gevezeliğiyle sonuç vermeyen top kayıplarıyla kaybolan bir etkinlik peşinde... Gol için canla başla mücadele ettikleri halde şut sayısında yetersiz kalmalarının, boşuna yorulmalarının bir açıklaması yok... Varsa da ben bilmiyorum.

Şenol hoca biliyor ama ne futbolcularına söylüyor ne de bize açıklıyor. Böylesine bir telaşe maçında ilk 10 dakikanın sonrasında bütün maç boyu başabaş mücadele eden, topu sahiplenen Beşiktaş’ta golü getirecek adam kenarda bekliyor. Cenk Tosun çok daha erken girmeliydi oyuna... Elbette bu zamanlama Şenol hocanın bildiği bir şey... Belki Cenk’in fizik gücüne güvenemiyor, belki de başka bir fırsat kolluyor. Neyse, neyse... Bu satırları yazarken Cenk’in oyuna girdiğini görüyorum. Hemen sonrasında 89’da golü buluyor Tosun’umuz... Eee bu kadar topla uğraşmanın da bir ödülü olmalı... Alkışlar Cenk’e... Beşiktaş’a da her şeye rağmen “Bravo” diyelim...

Böylesine top kullanıp, şutsuz ve kornersiz nafile bir maçtan nihayet Cenk’i anımsayıp oyuna sokmak ve onunla bir beraberlik bulmak yine de başarıdır. “Hem Şenol hocayı alkışlayalım, hem de Beşiktaş’ı.” Beşiktaş Aboubakar’ın gol serisinden sonra Trabzon ve Brugge’de sıkıntılı, zor maçlar yaşadı. Ne Şenol Güneş’in ne de Beşiktaş taraftarlarının alıştığı bir şey bu... Kazanmaya alışmış Beşiktaşlı futbolcuların da tuhaf karşıladığı ama işin içinde oldukları için bizden daha iyi anladıkları bir gerçek var... O gerçeği düşündüm... Ezeli rakipleri parayı basıp zengin transfer menüleriyle derinleşirken Beşiktaş kadrosu bütün iyi niyetli gayretlere rağmen doğru transferler de yapsa derinlikten yoksun “sığ” bir özellik taşıyor. Bu özellik ancak istikrar, yeni bir oyun anlayışı ve beklenenin üstünde bireysel başarıyla kazanılabilir. Başkan Ahmet Nur Çebi “yüzde 99 şampiyonuz” diyor ama bu sözler gerçeklikle örtüşmüyor.Başkanın yüzde 99’una karşılık bu kadar beklentiden sonra hayal kırıklığı oranının yüzde 100 olduğu söylenebilir. Yine de Brugge’den çıkmayalım... Puan cetveline göre Beşiktaş gurbetten cebindeki bir puanla dönüyor. İstanbul’da daha iyi daha akıcı maçlar oynayıp grupta iddia sahibi olabilir. Bizim çektiğimiz fotoğrafın güzel çiçeklerle bir tabloya dönüşmesi herkesi sevindirir. Gecenin alkışlarla kutlanacak iki adamı var.

Kaleci Mert, en az 4-5 golü kurtardı. Yediği gol savunmadaki ağır ihmalden atıldı. Bir de Cenk Tosun var. Bu golcünün hem Beşiktaş’ta hem de Milli Takımda yapacağı zor işleri bekliyoruz. O işleri başardıkça hem Beşiktaş hem de Milli Takım yol alacaktır. Beşiktaş iki yerli ve millisiyle övünebilir.. Bize de alkışlamak düşer.