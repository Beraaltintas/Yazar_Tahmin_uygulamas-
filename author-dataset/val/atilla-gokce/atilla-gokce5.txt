Baştan sona “muammalı” bir maç izledik. Yüksek kalitede ikili mücadeleler, yardımlaşmalar, fırsat arayan kurnazlıklar peş peşe geldi. Daha da dikkati çeken olay, tarafların birbirini durduramadıkları anlarda başvurulan fauller ve beklenmeyen zamanlarda atılan goller oldu.  
Sıkı ve köklü bir rekabete yakışmayacak sayıda çok az şut atıldı. Fenerbahçe’nin ilk isabetli şutunu ikinci yarıda gördük. Trabzonspor’da ise sadece 3 şut vardı başlangıçta… Üçü de isabetliydi. Üçü de gol oldu.. 
Onuncu dakikada Visca’nın ortasına dokunan Onuachu ile gelen gol… Ardından 46. ve 48. dakikalarda sadece oynayan ev sahibini değil, tribündeki taraftarlarını da şoke eden Berat ve Pepe golleri… İşte “muammalı” maç dememiz bundan. Kimsenin tahmin etmediği bir oyun. Hiç kimsenin beklemeyeceği bir skor. Garip ve tuhaf bir maç.   
Maçın bir saati doldurduğu dakikalarda Fenerbahçe’nin öfkesi ve isyanı, rakip ceza alanında Tadic’in Mehmet Can tarafından düşürülmesiyle oluşan penaltıyla renk ve derinlik kazandı oyun. Yine de arada fark vardı ama, Fenerbahçe adına enerji ve heyecan yaratan bir gol izledik.
Girenler, çıkanlar. Topun iki kale arasında gidip geldiği oyunda peş peşe gösterilen sarı kartlar. Evet, 1 de kırmızı kart var. Futbolumuzun cengaver oyuncusu İsmail’in Trezeguet’ye yaptığı faul.. İkinci sarı ve kırmızı. Geçmiş olsun evlat.
Bu maç sezonun en büyük sürprizi olarak nitelendirilebilir. İsmail Kartal’ın takımı 19 resmi maçı üst üste kazandı ve unutulmayacak bir istatistikle müthiş özgüven kazandı. Bu aşırı özgüvenin, takımı çabuk sarsılan ve kırılgan bir yapıya dönüştürdüğünü söyleyebiliriz.
Şunu da görmeli… Fenerbahçe istediği oyunu kurup beklediği erken golleri atamamasına rağmen 3-0’dan sonra takdir edilmesi gereken bir onur mücadelesi sergiledi. Mehmet Can’ın neden olduğu ikinci penaltıda Tadic farkı 1’e indirdi.
Sonrasında her iki takımın çılgın bir oyun tutturduğunu söyleyebiliriz. Fenerbahçe maçı hiç değilse beraberliğe döndürmenin, Trabzonspor ise ev sahibini üçüncü bölgede baskı ile durdurup günün galibi olarak Trabzon’a uçmanın hayalini kuruyordu. 
Fenerbahçe önceki haftalarda belirgin biçimde etkili olan takım oyunu ile başlayamadı. Hemen tüm oyuncular Trabzonsporlu rakiplerinin baskılı oyunu karşısında ummadıkları biçimde pasifize oldular. Trabzonspor’da Abdullah Avcı’nın planları, umulandan önce sonuç verdi. Avcı, en azından üç hafta sonra istediği oyunu kurgulayabileceğini söylüyordu. Fikstürün erken oynattığı maçı kazanmasını bildiler.
Fenerbahçe için kimseyi eleştirmem. Bu bir yol kazası… Hedeflerini kaybetmiş değiller. Liderliği kaybettiler. Şampiyonluğu değil.
Bu hamur çok su kaldırır daha.     