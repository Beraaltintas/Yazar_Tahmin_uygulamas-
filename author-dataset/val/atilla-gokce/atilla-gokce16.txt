Konya’da oynanan oyun Süper Lig’in kalite ortalamasına, marka değerine ne kadar yakıştı? Bu sorunun yanıtını merak ediyorum. Kendi adıma tek sözcüklü (yakıştı/yakışmadı) yanıtı verecek değilim.
Özellikle ilk yarıda düşük tempolu adeta “ağır çekim” sayabileceğimiz oyuna 3 şut sığdırabildi iki takım. Beşiktaş’ınkiler (2) isabetsizdi. Çerçeveyi  bulamadı. Konyaspor’un attığını da (1) Ersin tuttu. İlk yarıda Beşiktaş’ın 6 korneri var. Konyaspor ilk kornerini ikinci yarıda attı. İki takımın rakip ceza alanında topla buluşma sayıları da ilk yarıda 10’u bile bulamadı, 9’da kaldı. 
Peki gol nasıl oldu? Sağdan Rashica’nın kale ağzına doldurduğu topu o karambolde telaşlanan Uğurcan dışarı atmak istedi, kendi kalesine vurmuş oldu. Dramatik bir an. Uğurcan, futbolda böyle kazaların olabileceğini biliyordu ama, duygusal bir çöküş yaşadı. Dostlar, solu olmadığı için ters vuruş yaptığını söylüyor. Neyse geçmiş olsun kardeşimize.
İkinci yarıda oyun ve senaryo biraz değişti. Şenol Hoca’dan “uyarıcı” bir zılgıt (!) yemiş olacaklar ki daha hızlı başladılar. Daha agresif bir oyun akışına sahip oldular. Konyaspor’un kullandığı duran topta ceza alanı içinde Aboubakar’ın eline çarpan bir top var: Ev sahibi oyuncular ve tribündeki Konyaspor tarafları penaltı bekledi… Arda Kardeşler devam ettirdi oyunu…  Doğru karardı. Birincisi beklenmeyen bir toptu. İkincisi kolun hareketi doğal. Yine de Konyaspor’a ters etki yaptı bu pozisyon. Aboubakar’ı indiren Oğulcan sarı kart gördü. Protesto amaçlı topa vurunca ikinci sarıdan kırmızı kartla atıldı.… Yazık, Konyaspor için talihsiz bir gündü.
Beşiktaş, 10 kişi kalan rakibi karşısında oyunu baskıdan uzak, daha rahat bir ortamda oynamaya başladı. Aboubakar’ın iki, üç kişiyi çalımlayarak ceza alanına girer girmez soluyla yaptığı vuruş tam da gerekli zamanda, farkı açan şans ve emek golünü getirdi.
Bu maç Beşiktaş’ın sıkıntılarını unutturmamalı. Savunmada, orta alanda, forvette sürekli değişkenlik gösteren bir durum var. Bailly kenarda, Amartey oyunda, Gedson zaten yok, Bakhtiyor da sol kanatta. Olmadı, Rashica ile kanat değişiyorlar… Muleka ile Aboubakar çift santrfor oynuyor. Cenk Tosun 76’da oyuna giriyor ama 3 forvet sadece Aboubakar’ın şutunu üretebiliyor. Formasyon değişikliği, zorunlu kadro değişiklikleri Beşiktaş’ı kararsızlığa itiyor. Güneş’in bu sorunları çözmesi gerekiyor.
Trabzon ve Adana’da kaybettiği iki deplasman maçından sonra Beşiktaş çok kritik Konya yolculuğundan üç puanla döndü. Büyük bir kazanç. Puan kaybı halinde Ahmet Başkan, Şenol Hoca, futbolcular sert biçimde hak etmedikleri eleştirilere uğrayabilir, taraftar tepkileri yoğunlaşabilirdi.
Korku tünelinden çıktılar. Güneşi gördüler. 