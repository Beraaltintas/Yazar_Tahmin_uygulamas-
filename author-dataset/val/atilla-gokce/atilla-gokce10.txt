Bu maça “derbi” demek fazlaydı.. Abartmış olabilirdik. Bizim bildiğimiz derbi, oyunun öncesinde, esnasında ve sonrasında tarafların birbirine meydan okuduğu, tempolu, etkili ve bol pozisyonlu bir müsabaka olmalıydı. Hayır, tek taraflı bir gösteriye tanık olduk. Bütün hamleler Galatasaray’dan geldi. Beşiktaş bu hamlelere tek ciddi (!) tepkisini, kaleci Mert’in 30. dakikada, ceza alanı dışında net bir gol pozisyonuyla şuta hazırlanan Icardi’ye kayarak faullü biçimde düşürmesiyle gösterdi. Tartışmaya gerek yok. Elbette kırmızı kart. Beşiktaş 10 kişi kaldı.
İstatistiklerde geride,  oyunda tepkisiz Beşiktaş, personel sayısında da eksik kalıyordu. Oysa daha çok oyuncuya (!) ihtiyacı vardı Kartal’ın.
Galatasaray bilinen savunma ve forvet dizilişini bozmamış, sadece merkezde Torreira ile Kaan Ayhan’ı eşlemişti. Dünkü oyunda takımca kalitelerini, alışılmış kaliteli hücum oyununu tekrarladılar. Sadece şunu söyleyelim: Bu sezon oynadığı maçları “Gol Show”a çeviren. Sürekli sakin bir gülümseme ile işini yaparken eğlenen Icardi, buluştuğu topları istediği gibi kullanamadı. Ya kötü vuruş, ya da isabetsiz şutlarla harcadı. Yine de attı golünü tabii.. 26’da Beşiktaş savunmasının boş bıraktığı pozisyonda harçlığını çıkardı (!). Sonra da gelsin penaltı!
Burak Yılmaz’ın heyecanına, birikimine ve sorumluluk anlayışına saygı gösteriyoruz. Yolu aydınlık bir teknik adam o. Ancak maceralı bir süreçte hesaplamadığı bir yükle karşı karşıya kaldı. Derbi, onun için biraz erken sayılırdı. Hele deplasmanda! Ancak devre arasında oyuncularını iyi motive ettiği, ikinci yarıda yaptığı hamlelerle dengeyi sağladığı söylenebilir.  
Beşiktaşlı futbolculara da bakalım: Kaleci Mert’e sözüm yok. Elinden geleni yaptı. Rosier, Ghezzal, Bahtiyar, sakatlıktan dönen Gedson Fernandes,  etkisiz ve verimsizdi. Tayfur ve Rasicha gayretliydiler. Aboubakar yalnız adamdı. İstediği topları alamadı.
Beşiktaş’ın 69’da Oxlade Chamberlain ile bulduğu gol, belki de ilk organize atağın ürünü oldu. İkinci yarıda toparlanan Rosier’in Galatasaray yarı sahasına girip sağdan ortaladığı topu şutlayan İngiliz beraberliği buldu.
Beşiktaş aleyhine iki penaltı tartışması var. İlkinde Halil Umut Meler’in iptal kararı doğruydu. İkincisinde ceza alanı içinde kolu anormal açık durumdaki Amir’in sol eli topa temas etti. Evet, bu karar da doğru. İcardi, “vasat” bir gününde olmasına rağmen ikinciyi de buldu.