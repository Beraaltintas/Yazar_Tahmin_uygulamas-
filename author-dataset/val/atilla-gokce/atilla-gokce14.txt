Tarih, geçmişin muhasebe defteridir. Maziyi değiştiremezsiniz. Karalama defteri de değildir tarih. Sevmediğiniz sayfaları çöpe atamazsınız.
Beşiktaş, onurlu tarihinde yepyeni, kapkara bir sayfaya imza attı.
Yönetim, teknik heyet, futbolcu grubu, olmayacak yanlışları topladı, taraftarı da yanına aldı. Futbol sınavını Müşterek Mahcubiyet’le bitirdi.
Sahadan başlayalım… Bu sezon kötü maçlara adeta alıştı Beşiktaş.. Trabzonspor yenilgisi, ardından Adana Demirspor erteleme maçı… Onun da ardından Brugge maçında zorlukla, güçlükle alınan 1 puan.
Sonrası Konya’da göz boyayan bir galibiyet. Ondan sonrası? Rezalet!
Dün gece iliklerimize kadar kızardık, utandık. Alay mevzusu olduk, yandık.
Takım kötü oynuyordu. Ne Ghezzal, ne Cenk… Ne de Oxlade Chamberlain…
Savunmanın ve Salih’le Amir’in güç halle kestiği topları alan forvetteki arkadaşları, üç metre bile sürmeden rakip baskısına teslim oluyor, topu kaybederek arkadaşlarının da geriye koşmasıyla zaman ve enerji tüketiyorlardı.
Yine de Aboubakar gibi tek taş pırlanta bir yüzüğü vardı Beşiktaş’ın “Siyah topaç” gibiydi. 38’de Ghezzal’ın akıllı ortasına kafayı çakıverdi. İşte asist, işte gol yani!
Sonra ikinci yarı… Dakika 52.. Bu defa asist de kendisi, gol de. Aboubakar, gitti atağa hazırlanan rakibinden söktü aldı topu. Kendi pasını kendi verdi. Biraz sürdü. Sonra açıyı gördü, Lugano’nun başına soluyla çorabını ördü.
Keşke böyle bitseydi. Salih’le Onana (Dk.71), Chamberlain-Muleka (66), Ghezzal-Onur (67) değişiklikleri yapıldı. Ama asıl büyüyü bozan Rosier’di. 43’te gördüğü sarı karttan sonra ikincisi 61’de geldi ve kırmızıyı gördü efendi…
Aaa.. Yorgunluktanmış Şenol Hoca’nın Aboubakar’ı dışarı almasındaki zorunluluk (Dk.78). Lugano takımı durur mu? Onlar da akışı değiştirdiler. Oyunun debisini artırdılar. 81’de Aliseda, 86’da Vladi, 90’da Bailly kafayla (KK) skor yaptılar, iyi mi?
Facia gecesi böyle yaşandı. Ama durun, daha bitmedi.
Kara gecenin ilk vukuatı TFF Başkanı Mehmet Büyükekşi’ye küfür edilerek sergilenen büyük ayıptı. Taraftar da Beşiktaş duruşunu terk etti, maalesef incirleri mahvetti.
Öncesi de vardı zaten. Başkan ve yöneticilerin huzursuz demeçlerle gerginliğin taşlarını döşemesi. Şenol Hoca’nın atarlanması… Transferler tamam da, kimin işi onları oynatması?
Beşiktaş camiası aklını oynatmadan bu skandalın hesabını görmeli. Artık herkes helalleşmeli!