Beşiktaş, Lugano depremi ardından istifa eden Şenol Güneş’in yerine geçici olarak göreve getirilen Burak Yılmaz yönetiminde çıktığı ilk maçta İstanbulspor’u yenerek rahat bir nefes aldı.
Tribünden yükselen yoğun ıslık sesleri ve yönetime yönelik protestoları Aboubakar’ın 7. dakikada attığı harika gol noktaladı. Salih’in pasında dönerek çok sert vuran Aboubakar topu 90’a astı, Kartal’ı üstünlüğe taşıdı: 1-0.
21’de Amir soldan çevirdi, boş pozisyondaki Chamberlain’in vuruşunda top direğin üstünden dışarı gitti. 23’te Chamberlain soluyla vurdu, top az farkla auta çıktı. 45’te Aboubakar yakın mesafeden şutunu attı, savunma topu son anda bloklamayı başardı.
49’da Chamberlain bir kez daha şansını denedi, meşin yuvarlak yine direğin üstünden auta gitti.
52’de Ali Yaşar yerden şutunu attı, top direğin dibinden dışarı çıktı. 54’te Ethemi’nin kulandığı frikikte Ersin topu güçlükle kornere çeldi.
58’de Tayfur’un şutunda top Loshaj’ın vücudundan sekerek koluna çarparken hakem penaltı kararı verdi. VAR hakeminin uyarısı üzerine pozisyonu izleyen Tugay Kaan Numanoğlu penaltıyı iptal etti. 76’da Ghezzal vurdu, Jensen’in sektirdiği topu Onur ağlara yolladı ama VAR incelemesinin ardından hakem ofsayt kararı verdi.
88’de Cenk’e yapılan müdahale ile Beşiktaş penaltı kazandı. Cenk Tosun tribünlerin ısrarı üzerine topu Ghezzal’a bırakırken, Cezayirli oyuncu fileleri sallayarak 90’da skoru 2-0 yaptı, maçı da noktaladı.