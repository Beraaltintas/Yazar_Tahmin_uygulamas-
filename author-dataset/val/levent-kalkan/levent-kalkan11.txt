UEFA Avrupa Konferans Ligi D Grubu’nun 2. haftasında Lugano’yu konuk eden Beşiktaş 2-0 öne geçtiği maçta tarihi bir şok yaşadı, sahadan puansız ayrıldı: 2-3.
13’te Aboubakar’la başlayan atakta Ghezzal ön direğe kesti, Salih’in vuruşunda savunma geçit vermedi. Bottani 20’de uzaktan şansını denedi, meşin yuvarlak az farkla auta gitti.
Savunmasını öne çıkaran Lugano’nun orta sahada yaptığı pres, Beşiktaş’ın pozisyon üretmesini ciddi şekilde engelledi. Hatta maçta ilk yarım saat dolarken siyah-beyazlı tribünlerden, “Söyle bize Şenol hoca takım niye oynamıyor” protestosu bile yükseldi. Ghezzal 36’da ceza alanı dışından köşeyi denedi, Saipi topu güçlükle kornere çeldi.
Vites artıran Beşiktaş 38’de Aboubakar’la öne geçti. Ghezzal’ın penaltı noktasına ortasında uçarak topa kafayı vuran Aboubakar çok şık bir gole imza attı, hem Şenol Güneş’i hem de tribünleri rahatlattı: 1-0. 44’te Steffen ortaladı, Sabbatini’nin kafasında top direğin üstünden auta çıktı.
Cenk’in yerine ikinci yarıda kaptanlık bandını takan Aboubakar 52’de farkı ikiye yükseltti. Defansın hatasında topu kapan Kamerunlu yıldız çok şık bir plaseyle kendisinin ve takımının ikinci golünü kaydetti: 2-0.
Lugano 57’de Zan Celar ve 60’da Bottani ile iki fırsat yakalarken, Rosier 61’de ikinci sarıdan kırmızıyla atıldı, Beşiktaş 10 kişi kaldı. 64’te Sabbatini direğe takılırken, Aliseda 81’de sert bir şutla farkı bire indirdi: 2-1.
86’da skor eşitlendi. Vladi yakın mesafeden topu filelerle buluştururken tribünler adeta buz kesti: 2-2. 90’da Lugano öne geçti. Grgic’in şutunda Bailly topu kendi ağlarına gönderdi, Kartal adeta yere serildi: 2-3.