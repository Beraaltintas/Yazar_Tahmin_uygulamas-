UEFA Avrupa Konferans Ligi D Grubu’nun açılış maçında Club Brugge’e konuk olan Beşiktaş, Mert Günok’un inanılmaz kurtarışları ve Cenk Tosun’un usta işi golüyle sahadan puanla ayrılmayı başardı: 1-1. Kartal maça top kayıplarıyla başlarken Brugge kısa sürede kontrolü ele aldı. 8’de Sabbe ortaladı,

Vanaken’in kafasında top direkte patladı. 11’de Sabbe’nin vuruşunda Mert gole izin vermedi. Beşiktaş 20’den itibaren dengeyi sağladı ancak pozisyon üretmekte çok zorlandı. 41’de Masuaku ortaladı, Muleka’nın vuruşunda top kalecide kaldı. Kartal ikinci yarıya hızlı girdi. 47’de Masuaku kesti, Rashica sektirdi, Aboubakar’ın karşı karşıya durumdaki vuruşunda Mignolet topu çeldi.

50’de Skov Olsen ortaladı, Vanaken’in kafasında top Mert’te kaldı. 57’de Skov Olsen’in vuruşunda top Mert’i geçti, bomboş durumdaki Tiago topu auta gönderdi. 55’te soldan etkili gelen De Cuyper yerden gönderdi, Skov Olsen vurdu, Mert topu ayağıyla uzaklaştırarak mutlak golü engelledi. 63’te Nielsen pasını yolladı, Vetlesen vurdu, Bailly kendisini topun önüne atarak gole izin vermedi. 72’de Skov Olsen karşı karşıya durumda vurdu, kalesinde devleşen Mert rakibine yine şans tanımadı. Beşiktaş’ın kalesi 77’de yıkıldı.

Skov Olsen sağdan kesti, gelişine vuran Vanaken topu köşeden ağlarla buluşturdu: 1-0. 83’te Vanaken yerden vurdu, meşin yuvarlak yan direkten geri geldi. 85’te Nielsen uzaktan şutladı, Mert topu tokatladı. 88’de Beşiktaş golü buldu. Aboubakar’ın şık pasında kaleciyle karşı karşıya kalan Cenk Tosun klas bir vuruşla topu ağlara yollayarak Beşiktaş’ı ayağa kaldırırken 1-1’lik skoru da yazdı.

