Fenerbahçe savunmasında yaşanan krizi şöyle özetleyebiliriz;

Sol stoper Attila Szalai, 24 Temmuz'da Hoffenheim'la sözleşme imzaladı.

Diğer sol stoper Luan Peres 20 gün sonra sakatlandı, dizinden ameliyat oldu, sezonu kapattı.

Yeni Kim Min Jae gözüyle bakılan Becao'nun Pendikspor deplasmanında tendonu koptu. Dönüşü şubat ayını bulacak gibi görünüyor.

Becao'nun partneri Djiku da sakatlandı, neyse ki kısa süre içinde savunmadaki yerini alması bekleniyor...

Fred, Becao ve Djiku'nun sakatlıkları Fenerbahçe'de tüm düzeni alt üst etti. 20'de 20 yapan Fenerbahçe son 3 maçta 2 yenilgi, 1 beraberlik alırken futboluyla kafalarda soru işaretleri bıraktı...

İsmail Kartal'ın devre arasında stoper transferi istediğini biliyoruz. Zaten mevcut tabloda stoper hamlesi kaçınılmaz görünüyor. Bu bölge mutlaka A kalite bir oyuncuyla takviye edilmeli.

Peki stoper transferi tüm sorunları çözer mi?

Benim cevabım hayır!

Fenerbahçe sezon başında çok çaba harcamasına rağmen yapamadığı 6 numara takviyesini de devre arasında gerçekleştirmeli.

İyi ama iki yeni yabancı gelirse eldekiler ne olacak? Kimlerle vedalaşmak gerekecek?

Hal böyleyken Fenerbahçe'nin hem stoper hem ön libero oynayabilen bir "joker" transfere ihtiyacı olduğunu düşünüyorum.

Avrupa piyasasında bu profile uygun çok fazla oyuncu yok. Kriz anında stoper oynayan uzun boylu orta sahalar veya orta sahaya kaydırılan stoperler görüyoruz ancak her iki pozisyonu da aynı seviyede oynayabilen çok az isim var...

Fenerbahçe'nin o isimlerden biri olan Leander Dendoncker'i çok ciddi olarak düşünmesi lazım.

Aston Villa'da forma giyen 28 yaşındaki Dendoncker'in asıl pozisyonu ön libero. 1,88 boyundaki Belçikalı oyuncu geçen yıl eylül ayında 15 milyon euro bonservis bedeli karşılığında Wolverhampton'dan Aston Villa'ya geçmişti.

Leander Dendoncker, Aston Villa'da geçen sezon 26 maça çıktı. Bu sezon ise 8 maçta sadece 119 dakika şans bulabildi.

Belçika'da Anderlecht forması giydiği yıllardan beri takip ettiğim bir oyuncu Dendoncker. Wolverhampton döneminde de birçok maçını izledim.Sert, fiziksel açıdan çok güçlü, tekniği yüksek, hava toplarında başarılı ve oyun disiplini üst seviyede bir oyuncu olduğunu düşünüyorum.

Kulüp kariyerinde birçok maçta stoper oynasa da asıl bölgesi ön libero. Nadiren 8 ve 10 numara pozisyonlarında oynamışlığı da var.

Bu noktada ilginç bir detaya dikkatinizi çekmek isterim. Belçika Milli Takımı'nda toplam 32 maça çıkan Dendoncker son 11 maçın 6'sında stoper pozisyonunda görev yapmış. Eski teknik direktör Roberto Martinez belki orta sahadaki kalabalık rotasyon nedeniyle belki de daha fazla stoperde kullanmak istediğinden Dendoncker'i son dönemde genelde savunmada görevlendirmiş. Yeni teknik patron Domenico Tedesco da Avusturya ile haziran ayında 1-1 berabere kaldıkları EURO 2024 eleme grubu maçında Dendoncker'i, Leicester City'li Wout Faes'le birlikte savunmanın ortasında oynatmış.

Uzun lafın kısası Leander Dendoncker, Fenerbahçe için bir transferle iki transfer etkisi oluşturabilecek bir futbolcu. Düzenli olarak 6 veya 8 numara pozisyonunda görev yapabilir. İhtiyaç halinde de net bir stoper olur.

Dendoncker'i Necip Uysal, Mehmet Topal veya Mahmut Tekdemir misali kriz anında stoperde kullanılan bir orta saha olarak düşünmeyin. Dendoncker tıpkı iki ayağını aynı beceriyle kullanabilen oyuncular gibi iki pozisyonlu bir futbolcu. İster orta sahada ister stoperde kullanın, Dendoncker için pek bir şey değişmiyor.

Fakat onun gelmesi Fenerbahçe için çok şey değiştirebilir. Takıma net kalite katar, ekstra hava getirir.

Aston Villa Menajeri Unai Emery çok beğendiği ve güvendiği oyunculardan biri olsa da Dendoncker'e şimdiye kadar fazla süre veremedi. Aston Villa'da işler yolunda gittiği için kadroyu bozmak istemiyor olsa gerek.

Unai Emery izin verir mi bilemiyorum ama Dendoncker'in takımdan ayrılma niyeti varsa Fenerbahçe şimdiden girişimlere başlayıp, bu fırsatı kaçırmamalı. Verirlerse, satın alma opsiyonuyla birlikte Dendoncker'i kiralık olarak kadroya dahil etmek şampiyonluk kapısını açabilecek çok yerinde bir hamle olur diye düşünüyorum...