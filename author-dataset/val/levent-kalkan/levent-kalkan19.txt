UEFA Avrupa Konferans Ligi elemelerinde 6'da 6 yapan Fenerbahçe bu sezon üst üste 10. galibiyetine Antalyaspor karşısında imza atarken, oynadığı futbolla kafalarda soru işaretleri bıraktı. Özellikle ilk yarım saatteki oyun ve yaşanan kaos sıradaki zorlu maçlar öncesi endişeye yol açtı.
Fenerbahçe'nin Antalyaspor karşısında yaşadığı sorunları şöyle özetleyebiliriz:
1- Ferdi kesinlikle ideal bir sol bek değil ve vücut dilinden anladığım kadarıyla burada oynamaktan hiç hoşlanmıyor. Sağ ayaklı bir oyuncu sol kanatta, sol ayaklı bir oyuncu sağ kanatta rahatlıkla oynar. Fakat bekler için bu durum geçerli değildir. Zaten üst düzey takımlarda sağ ayaklı bir sol bek veya sol ayaklı bir sağ bek göremezsiniz. Ferdi tüm enerjisi ve yeteneğiyle sol bekte de başarılı olmaya çalışıyor ama yetmiyor. Çünkü baskı yediği zaman topu ileriye taşımakta zorlanıyor, sürekli kaleciye veya stopere dönüyor ya da top kaybı yapıyor. Rakipler bu durumun farkındalar ve Ferdi'ye ekstra baskı uyguluyorlar. Hal böyle olunca savunmadan topla organize çıkmak ve oyunu geriden kurmak mümkün olmuyor.
2- Son maçta Serdar Aziz sağ, Becao sol stoper oynadı. Üst düzey takımlarda sağ ayaklı bir oyuncunun sol stoper oynaması ideal bir durum değildir. Sola konumlanan sağ ayaklı sol stoper topu orta saha oyuncularına aktarmakta sorun yaşar. Ayrıca pas açılarını iyi ayarlayamayacağı için top kaybı yapar ve birçok kez uzun oynamak zorunda kalır. Tıpkı Becao'nun Antalya maçının ilk yarısında yaptığı gibi...
3- Cezalı İsmail Yüksek ve sakat Bartuğ Elmaz'ın yokluğunda Miha Zajc'ı 6 numara oynatmak çok kötü bir fikirdi. Zajc sadece Fenerbahçe'nin değil, bu ligin en yumuşak 8 numaralarından biri. 6 numarada başarılı olması mümkün değildi.
4- Savunma ve orta sahadaki dağınıklık bana göre en çok Szymanski'yi bozuyor. Polonyalı, rakip kovalamaktan ofansif yeteneklerini sergileyemiyor ve oyundan düşüyor. Neyse ki oyun karakteri çok sağlam ve bir yolunu bulup işini yapıyor.
5- Dört lig maçında 22 dakika süre alabilen Batshuayi'nin adeta unutulması ve gol yükünün tamamen Dzeko'ya bırakılması hiç iyi değil. Sürekli yedek bekleyen Ryan Kent'te de duygusal manada takımdan uzaklaşma tehlikesi var.

Fenerbahçe'nin Antalyaspor maçında yaşadığı problemler özetle yukarıda izah etmeye çalıştığım gibiydi. Çözüm olacağına inandığım hamleleri de paylaşmak isterim...
1- Ferdi'nin yerine sol bekte Oosterwolde oynamalı. Jayden ciddi yatırım yapılan, gelişime açık bir sol bek. İşin savunma tarafında eksikleri var ve henüz ideal bir sol bek görüntüsü vermiyor ama ısrar edilirse çıtasını yukarı çeker ve formayı kolay kolay bırakmaz. Ayrıca çizgiye inerek yaptığı ortalar çok değerli, hücumda da önemli bir koz olur. Osayi Samuel sağ bekte gayet başarılı ama 8+3 kuralı yüzünden Ferdi'nin bu bölgeye kaydırılması zorunluluk gibi görünüyor. Mert Müldür de zaman zaman mutlaka süre almalı.
2- Djiku oynadığı maçlarda çok iyi sinyaller verdi. Sert, hızlı ve ayağı düzgün bir stoper. Becao-Djiku ikilisinin düzenli oynaması gerektiğini düşünüyorum. Merkezde yeni bir Kim Min Jae-Attila Szalai ikilisi lazım. Becao ve Djiku mevcut kadronun en iyi stoperleri olduklarına göre yabancı kuralına bakmadan onları tercih etmek lazım. Evet, Djiku da sağ ayaklı ama Becao'ya oranla sol stoperde oynamaya çok daha yatkın.
3- İsmail Yüksek 6 numaranın birinci adayı durumda. Sağlıklı ve formda olduğu sürece İsmail oynamaya devam edecektir. İsmail'in yokluğunda orada oynayabilecek üç isim var; Crespo, Bartuğ ve Fred. İsmail hoca, Fred'i 8'de kullanmak istediği için onun pozisyonunu kolay kolay değiştirmez. Yani İsmail yoksa Crespo veya Bartuğ oynar. Ocak ayına kadar başka bir şey olmaz. İsmail Kartal'ın Zajc'ı bir daha 6'da kullanacağını düşünmüyorum.
4- Szymanski bana göre takımın en yetenekli oyuncusu ve sürekli sahada olmalı. Ancak onun üst düzey futbol oynaması için 6 numara pozisyonundaki oyuncunun kendi bölgesinde zaafiyet yaşamaması lazım. Aksi halde Szymanski'den maç boyu yüksek verim almak mümkün olmaz. Bir başka ifadeyle İsmail Kartal 6 numara konusunda bir daha tercih hatası yapmamalı.
5- İsmail Kartal hoca 14-15 oyuncuyla bu işin dönmeyeceğini elbette bilir ama forma adaleti konusunda daha hassas ve dikkatli olmalı. Özellikle Batshuayi, Ryan Kent ve Mert Müldür'den yararlanmak zorunda. Aksi halde özellikle Dzeko, Tadic gibi ileri yaşlı oyuncular için sakatlık ve performans düşmesi riski çok artar.
Fenerbahçe'nin ligdeki Türk üçlüsü Ferdi Kadıoğlu, İsmail Yüksek ve İrfan Can Kahveci olmalı. İdeal kadronun ise Livakovic - Ferdi, Becao, Djiku, Oosterwolde - İsmail, Fred, Szymanski - İrfan Can, Tadic ve Dzeko'dan oluşması gerektiğini düşünüyorum.