Beşiktaş, Avrupa Konferans Ligi D Grubu 4. maçında konuk ettiği Bodo Glimt’e 2-1 yenilmekten kurtulamadı, taraftarını bir kez daha şoka uğrattı.
Bodo Glimt müsabakaya hızlı başladı. 2. dakikada Pellegrino’nun volesinde top direğin dibinden dışarı gitti. 21’de Berg’in pasında kaleciyle karşı karşıya kalan Pellegrino vuruşunu yaptı, Mert müthiş bir kurtarışa imza atarak rakibine gol şansı tanımadı. 35’te Rashica ön direğe ortaladı, Cenk Tosun topa dokunamayınca Beşiktaş öne geçme fırsatını kaçırdı.
Bodo Glimt 38’de üstünlüğü yakaladı. Sorli penaltı noktasına ortaladı, Amartey’i geçen topu Moumbagna filelerle buluşturdu: 0-1. 43’te Mert karşı karşıya pozisyonda Sorli’ye gol şansı tanımadı. 45’te Bakhtiyor ortasını yaptı, Cenk Tosun’un kafasında Haikin topu kornere tokatladı.
Geçiş hücumlarında çok etkili olan Norveç ekibi 49’da farkı ikiye çıkardı. Pellegrino’nun pasında defansın arkasına sarkan Moumbagna karşı karşıya pozisyonda kendisinin ve takımının ikinci golünü attı: 0-2. 56’da Muleka iki rakibinden sıyrılıp şutunu attı, top üst direkte patladı. 64’te Rebic baskıyla kazandığı meşin yuvarlağı Tayfur’a aktardı, deneyimli oyuncu çok şık bir vuruşla topu 90’a yolladı, Kartal’ı umutlandırdı: 1-2.
86’da Chamberlain ortaladı, boş poziyondaki Muleka’nın kafasında top kalecide kaldı. Necip’in atılmasıyla 90+3’te 10 kişi kalan Kartal sahadan eli boş ayrıldı.