Hırvatistan’ı deplasmanda yenerek EURO 2024’e katılma yolunda dev bir adım atan A Milli Takımımız dün Konya’da Letonya’yı da devirdi, Almanya biletini cebine indirdi: 4-0.
İlk 20 dakikada biraz telaşlıydık, hücumdaki top kayıpları yüzünden atak sürekliliği sağlayamadık. 22’de Barış’ın pasında kaleciyle karşı karşıya kalan Hakan vuramadı, geriden gelen Yunus topu ağlara yolladı ancak VAR incelemesi ardından ofsayt gerekçesiyle gol iptal edildi. 26’da Yunus net pozisyonda topu üstten auta gönderdi.
Oyunda tempoyu artıran milliler gol için çok istekliydi. 34’te Kerem sert vurdu, top az farkla dışarı çıktı. 37’de Hakan’ın kornerinde çok iyi yükselen Abdülkerim kafayı vurdu, tüm stat gol diye ayağa fırladı ama top üst direkte patladı. 45’te Kerem dönerek şutunu attı, kaleci topu kornere tokatladı.
İkinci yarıya tempolu ve istekli başladık, çok gecikmeden golü de bulduk. 58’de Zeki’nin çevirdiği topla buluşan Cenk penaltı noktasına ortaladı, Yunus önce kontrol ettiği meşin yuvarlağı harika bir voleyle ağlara yolladı: 1-0.
62’de Ikaunieks’in kafasında çizgi üstündeki Salih topun filelere gitmesine izin vermedi. 67’de Uğurcan müthiş bir müdahaleyle Uldrisis’e şans tanımadı. 77’de büyük bir tehlike daha atlattık. Ikaunieks’in kafasında top üst direkten dönerken, çizgi üstündeki İsmail tehlikeyi uzaklaştırdı.
Umutla beklediğimiz, bizi Almanya’ya taşıyacak golü 83’te bulduk. Samet harika bir çalımla rakibini oyundan düşürüp soluyla ortaladı, Cenk Tosun’un kafasında top filelerle buluştu, herkes havalara uçtu: 2-0. 87’de 3. golü attık. Yusuf Sarı’nın pasında kaleciyle karşı karşıya kalan Kerem topu ağlara yollayarak Almanya’nın kapısını sonuna kadar açtı: 3-0. 90+2’de İsmail’in pasında Cenk Tosun kendisinin ikinci, ay-yıldızlı ekibin 4. golünü atarak maçı noktaladı: 4-0.
Büyük macera mutlu sonla noktalandı. İki maçta iki zaferle Türkiye’yi finallere taşıyan Vincenzo Montella’ya teşekkür borçluyuz. “Grazie Montella” diyoruz...