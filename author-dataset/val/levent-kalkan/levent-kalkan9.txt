EURO 2024 Elemeleri D Grubu 6. maçında Hırvatistan’a konuk olan A Milli Takımımız harika bir oyun ve mücadeleyle güçlü rakibini devirdi: 0-1.
Maça coşkulu başladık, henüz 2. dakikada Barış Alper’le gole de yaklaştık. Kerem’in pasında defansın arkasına sarkan Barış plaseyle köşeyi denedi, Livakovic topu kornere çeldi. Kerem-Barış ortaklığıyla 9’da yine pozisyon bulduk. Bu kez Barış yerden gönderdi, Kerem’in şık vuruşunda Livakovic gole izin vermedi. 13’te Uğurcan’ın uzun pasında savunmanın müdahale edemediği topu indiren Kerem’in plasesinde Livakovic 3. kez kalesine duvar örmeyi başardı.
Üç kez çaldığımız Hırvatistan’ın kapısını 30’da Barış’la açtık, üstünlüğü yakaladık. Salih’in derin pasına orta çizgiden depar atan Barış harika bir vuruşla topu kalesini terk eden Livakovic’in üstünden filelerle buluşturdu, tüm Türkiye’yi havalara uçurdu: 0-1.
Montella yönetimindeki ilk maçımızda devre bittiğinde hem oyun hem de skor olarak her şey yolundaydı. 54’te Kerem yerden bıraktı, Livakovic’i karşısına alan Barış’ın şutunda top direğin üstünden dışarı çıktı. 66’da Kovacevic’in sert vuruşunda direk dibindeki Abdülkerim topun ağlara gitmesine izin vermedi. 70’te Petkovic’i bloklayan Cenk tehlikeyi son anda engelledi.
Son bölümlerde baskı altındaydık ama savunmada çok sağlam durduk. 81’de Petkovic indirdi, Beljo’nun vuruşunda Uğurcan rakibine şans tanımadı. 90’da hakem Taylor’un verdiği hatalı penaltı yüzünden yüreğimiz ağzımıza geldi. Neyse ki İngiliz hakem, VAR uyarısıyla pozisyonu izleyip skandal penaltıyı iptal etti. Uzatmalarda hata yapmayan ay-yıldızlı ekibimiz sahadan zaferle ayrılarak hem liderliği aldı hem de EURO 2024 yolunda dev bir adım attı.