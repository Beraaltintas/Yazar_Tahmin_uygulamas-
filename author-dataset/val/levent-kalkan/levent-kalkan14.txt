Hatay deplasmanında 2-0’lık üstünlüğünü koruyamayarak sahadan 3-2 mağlup ayrılan Trabzonspor evinde Pendikspor’a şans tanımadı, rahat bir nefes aldı: 2-1. Ömür’ü yedeğe çeken Bjelica sol kanatta Trezeguet’ye şans tanırken Bardhi’yi 10 numara pozisyonunda görevlendirdi.
Karadeniz ekibi henüz 3. dakikada üstünlüğü yakaladı. Korneri Bakasetas kullandı, 2,01’lik dev forvet Onuachu kafayla topu ağlara yollayıp gol perdesini açtı: 1-0.
21’de Visca aradan bıraktı, Mehmet Can’ın sol ayağıyla yaptığı vuruşta top hedefini bulmadı.
Trabzonspor 27’de farkı ikiye çıkardı. Bakasetas’ın 20 metre mesafeden kullandığı frikikte meşin yuvarlak yerdeki Endri Çekiçi’nin ayağına çarparak filelerle buluştu: 2-0.
Pendikspor’un 29’da gelişen atağında Midtsjö karşı karşıya pozisyonda vuruşunu yaptı, Uğurcan rakibine gol şansı tanımadı. Pendikspor 36’da Endri Çekiçi ile golü buldu. Midtsjö’nün pasında Uğurcan’la karşı karşıya kalan Çekiçi vuruşunu yaptı, Benkovic’in çizgide müdahale edemediği meşin yuvarlak ağlara gitti: 2-1.
50’de Trezeguet, 51’de Mendy’nin vuruşlarında top üstten auta çıktı. 53’te Pendik beraberlik golüne çok yaklaştı. Halil Akbunar’ın şutunda Uğurcan sektirdi, Endri Çekiçi karşı karşıya pozisyonda yerde kalırken, VAR incelemesinin ardından penaltı kararı gelmedi.
Bardhi’nin 67’de kullandığı frikikte top yan ağlarda kaldı. Trabzonspor, Mendy’ye 2. sarıdan çıkan kırmızıyla 72. dakikada 10 kişi kalırken sıkıntılı dakikalar başladı. 88’de Emre soldan ortaladı, Görkem’in vuruşunda Uğurcan gole izin vermedi. 90+4’te Fountas karşı karşıya durumda vuruşunu yaptı, kaleci Erdem müthiş bir kurtarışa imza attı ve üç puan Trabzonspor’un oldu.