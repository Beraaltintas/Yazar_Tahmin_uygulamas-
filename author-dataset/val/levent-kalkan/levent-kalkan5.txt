UEFA Avrupa Konferans Ligi D Grubu’nun 3. haftasında Bodo Glimt’e konuk olan Beşiktaş resmen dibe vurdu. İkinci yenilgisini alarak 1 puanda kalan Kartal’ın gruptan çıkma şansı bir hayli azaldı: 3-1.
5’te Erlykke yakın mesafeden vuruşunu yaptı top direğin dibinden auta çıktı. 9’da Chamberlain’in şutunda top kalecide kaldı. 14’te kaleyi karşısına alan Aboubakar çok sert vurdu, kaleci topu güçlükle çeldi.
Beşiktaş 25’te Aboubakar’la gole çok yaklaştı. Masuaku soldan kesti, iyi yükselen Aboubakar’ın kafa vuruşunda kaleci Haykin topun ağlarla buluşmasına izin vermedi. Bodo Glimt 29’da Albert Grönbaek’le öne geçti. Pellegrino ile başlayan atakta Mert’in sektirdiği topu filelere gönderen Grönbaek maçtaki gol perdesini açtı: 1-0. 37’de Rashica ön direğe ortaladı, Aboubakar’ın etkili kafa vuruşunda top az farkla auta çıktı.
Rashica 51’de çok sert vurdu, yerde seken meşin yuvarlak yan direğe de çarparak dışarı gitti. 55’te Pellegrino karşı karşıya pozisyonda Mert’i geçip vuruşunu yaptı, uzak direkten dönen topu önünde bulan Moumbagna plaseledi, Necip topu çizgiden çıkardı.
Bodo Glimt 58’de farkı ikiye yükseltti. Moumbagna ceza alanı içinden vuruşunu yaptı, meşin yuvarlak Mert’in müdahalesine rağmen filelere gitti: 2-0. 71’de Onur ortaladı, Aboubakar kafayı vurdu, kaleci topu son anda çeldi, gole izin vermedi. Saltnes’in 87’de Beşiktaş’ı adeta yere serdi: 3-0. Moe 90+1’de ters bir kafayla topu kendi ağlarına yollayarak skoru belirledi: 3-1.