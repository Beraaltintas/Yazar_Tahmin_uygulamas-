Beşiktaş, Trendyol Süper Lig’de 3. haftanın erteleme maçında Adana Demirspor’a konuk olurken sahadan şok bir yenilgiyle ayrıldı, büyük hayal kırıklığına uğradı.
Ev sahibi ekip 6. dakikada Yusuf Sarı ile etkili geldi. Genç oyuncunun sağ çaprazdan vuruşunda top az farkla auta gitti. Adana Demir 8’de Belhanda ile üstünlüğü yakaladı. Necip’ten sıyrıldıktan sonra kaleyi karşısına alan Faslı yıldız yerden sert bir şutla topu ağlarla buluşturdu: 1-0.
10’da Ghezzal ortaladı, Colley’in vuruşunda top kaleci Vedat’ta kaldı.
Adana Demir 17’de farkı ikiye çıkardı. Mbaye Niang, Belhanda’ın gol vuruşu yaptığı noktadan şutunu attı, meşin yuvarlağı aynı köşeden ağlara yollayarak tribünleri ayağa kaldırdı: 2-0.
Beşiktaş 30’da gole çok yaklaştı. Aboubakar karşı karşıya pozisyonda kaleci Vedat’a takıldı. Cenk kale önüne ortaladı, Ghezzal kafayı vurdu, kaptan Semih topu çizgiden çıkardı.
İkinci yarıya iştahlı başlayan Beşiktaş bir an önce farkı bire indirmek için çaba harcadı ama golü bulan, maçtaki ilk kornerini kullanan Adana Demirspor oldu. 59’da Yusuf Erdoğan’ın ortasında kimse topa dokunamadı, arka direkteki Emre Akbaba kafayla meşin yuvarlağı ağlara yollayarak farkı üçe çıkardı: 3-0.
74’te Yusuf Sarı karşı karşıya pozisyonda vuruşunu yaptı, Ersin gole izin vermedi. 
Hız kesmeyen Adana Demirspor 75’te 4. golü de buldu. Nani ile duvar pası yapan Yusuf Erdoğan karşı karşıya pozisyonda topu Ersin’in altından ağlara yollamayı başardı: 4-0.
79’da Vedat’ın büyük hatasını affetmeyen Aboubakar güzel bir vuruşla Beşiktaş’ın golünü kaydetti: 4-1. 86’da Ersin sektirdi, Emre Akbaba net pozisyonda 5. golü atamadı. 89’da Cenk’in pasıyla buluşan Rashica sert bir şutla ağları havalandırdı: 4-2.
90+5’te Yusuf Erdoğan’ın şutunda top üst direkten geri geldi.