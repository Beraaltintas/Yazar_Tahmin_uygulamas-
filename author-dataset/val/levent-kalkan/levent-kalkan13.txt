Hafta arası Adana Demirspor’a konuk olduğu erteleme maçından puansız ayrılan Beşiktaş, Tümosan Konyaspor deplasmanında hayata döndü. Çok kritik bir galibiyete imza atan Kartal kaostan çıkmayı başardı.
Orta saha mücadelesine sahne olan ilk 15 dakikada iki takım da net pozisyon üretemezken, gole ilk yaklaşan taraf Konyaspor oldu. 19’da Moreno ceza sahası dışından sert vurdu, kaleci Ersin topu çelmeyi başardı.
Beşiktaş topa daha fazla sahip olsa da rakip kalede gollük fırsat bulmakta zorlandı. 31’de Amir frikikte ön direğe ortaladı, Bakhtiyor’un kafasında top az farkla auta çıktı. 37’de Bakhtiyor kesti, Muleka’nın kafa vuruşunda top hedefini bulmadı. 
Beşiktaş 45+1’de çok ilginç bir golle üstünlüğü yakaladı. Rashica sağ taraftan kale önüne kesti, Uğurcan’ın sol ayağıyla uzaklaştırmak istediği meşin yuvarlak kendi sağ ayağına çarparak ağlara gidince siyah- beyazlılar öne geçti: 0-1.
51’de Guilherme soldan kesti, ön direkteki Oliveira’nın vuruşunda Ersin topa sahip oldu. Konyaspor 55’te Oğulcan’ı çıkan kırmızıyla 10 kişi kaldı. Beşiktaş 63’te Aboubakar’la farkı ikiye çıkardı. Ceza sahasında rakiplerinden birer birer sıyrılan Kamerunlu forvet çok klas bir vuruşla topu filelerle buluşturdu: 0-2.
Chamberlain 85’te uzaktan kaleyi denedi, meşin yuvarlak yandan auta gitti. 10 kişiyle mücadele eden rakibi karşısında son bölümlerde hata yapmayan Beşiktaş sahadan çok kritik bir galibiyetle ayrıldı.