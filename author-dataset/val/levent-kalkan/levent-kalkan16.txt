Fenerbahçe her ne kadar "6 numara" tartışmalarının gölgesinde kapatsa da genel olarak başarılı bir transfer dönemi geçirdi.
Dzeko, Tadic, Szymanski, Kent, Becao, Djiku, Fred, Cengiz, Bartuğ, Umut Nayir ve Mert Müldür'ü kadrosuna katan sarı-lacivertliler son olarak uzun süredir yolu gözlenen Livakovic'i renklerine bağladı. Taraftarın 6 numara beklentisi gerçekleşmezken yaz döneminin son hamlesi Livakovic oldu...
UEFA Avrupa Konferans Ligi ön elemelerinde 6'da 6 yapan Fenerbahçe gruptaki ilk maçında Nordsjaelland'ı da mağlup etti, Avrupa'da hiç fire vermedi. Sarı-lacivertli takım üç kez deplasmana çıkmasına rağmen Trendyol Süper Lig'de de 5'te 5 yaptı.
Fenerbahçe ve İsmail Kartal'ın ara karnesi yıldızlarla dolu. Açık söylemek gerekirse 12 maçta 12 galibiyet; beklentilerin de ötesinde rüya gibi bir başlangıç oldu...
Jorge Jesus'un bıraktığı Fenerbahçe ligi ikinci sırada bitirirken, kupada şampiyonluğa ulaşmıştı. Mevcut kadrodan çok sayıda oyuncu ayrıldı ve yaz döneminde toplamda 8 yabancı, 4 yerli oyuncu transfer edildi.
Sarı-lacivertlilerin 12'de 12 yapmasında İsmail Kartal ile ekibinin payı elbette çok büyük. Takımda inşa etmek istedikleri oyun anlayışı da gayet anlaşılabilir ve gelecek için umut veriyor. Fenerbahçe'de İsmail hocanın yanı sıra yeni transferlerin katkısı da dikkat çekiyor. Takımın hiç fire vermeden yoluna devam etmesinde yeniler başrolde yer alıyor.
12 yeni oyuncu toplamda 17 gol, 16 asiste imza attı. Kaleci Livakovic'i ayırırsak, 11 yeni oyuncudan şimdiden 33 gol katkısı geldi.
Kaptan Dzeko 9 maçta 6 gol, 6 asistle zirvede yer alıyor. Üç maçta dinlendirilen 37 yaşındaki Bosnalı yıldızın 6 golün yanı sıra 6 asiste imza atması son derece değerli. Tadic'in 12 maçta 4 gol, 2 asisti var. Dzeko ile birlikte Fenerbahçe'ye liderlik yapan Tadic'in 12 maçta 6 gole katkı yapması da sarı-lacivertliler için oldukça sevindirici.
Szymanski 12 karşılaşmada 5 gol, 4 asistle beklentilerin de üstünde bir performans sergiledi. Polonyalı yıldızın özellikle Antalyaspor maçında attığı galibiyet golü 12 maçlık seriyi beraberinde getirdi.
Fazla şans bulamayan Kent 1 gol, 1 asist yaptı. Becao da 1 gol kaydetti. Her maçta rakip kaleleri zorlasa da henüz golle buluşamayan "Atom Karınca Fred"in 2 asisti var. Yeni transferlerden skor katkısı yapan diğer isim Cengiz Ünder oldu. Cengiz ilk maçında ilk asistini Dzeko'ya yapmıştı.
Özetlersek, Fenerbahçe yeni transferlerinden aldığı 17 gol, 16 asistlik katkıyla hedefi 12'den vurdu. Galatasaray, Beşiktaş ve Trabzonspor ise yeni oyuncuların skor katkısı anlamında sezonun ilk bölümünde sarı-lacivertlilerin çok gerisinde kaldı. Galatasaray'da birer kez rakip ağları bulan Tete, Angelino ve Ziyech dışında gol atan isim yok. Beşiktaş'ta ise yenilerden Amartey, Bakhtiyor, Rashica ve Chamberlain birer kez gol atabildi.
Büyük kulüpler için özellikle yaz dönemi transferleri hayati önem taşır. Transferi doğru yaparsanız işin yüzde 70'ini zaten halletmiş olursunuz. Bu durum Avrupa ligleri dahil hemen hemen her yerde aynı. Transferde ihtiyaçlarını gideremeyen veya yanlış oyuncular alan büyük kulüplerin şampiyonluk hedefine ulaşması hemen hemen imkansızdır, işleri mucizelere kalır. Hem ülkemizde hem de Avrupa'da bu gerçeğin pek çok örneği var...
Bu sezon Dzeko, Tadic ve Szymanski başta olmak üzere yeni transferlerinden alacağı skor katkısı Fenerbahçe'nin üç kulvardaki gidişatını belirleyecek gibi görünüyor. Sezona hızlı başlayan bu üç oyuncunun ligde toplam 38-40 gol ve 28-30 asiste ulaşması şampiyonluk kapısını açacak altın anahtarlardan biri olabilir. Diğer hücum oyuncuları Batshuayi, Kent, Cengiz ve Umut da gerekli katkıları yaparsa gol yükü genele yayılır ve çok daha sağlıklı bir yapı ortaya çıkar.
Livakovic gelir gelmez kaleyi sağlama aldı. Hırvat kaleci aynı zamanda doğru transferin ne anlama geldiğinin çok sıcak bir kanıtı oldu.
Becao ile Djiku stoper hattında şimdiden iyi bir ikili oluşturdu. Fred'in liderlik yaptığı orta sahada da taşlar yavaş yavaş yerine oturacak gibi görünüyor. İsmail Yüksek ile Crespo'nun başarılı performanslarıyla 6 numara tartışmalarını bitirmeleri lazım. Yönetim ve teknik heyet gerçekleşmeyen 6 numara takviyesi üzerinden eleştirilmezse birlik-beraberlik havası daha da kuvvetlenir.
Son olarak Fenerbahçe tribünlerindeki değişime değinmek isterim...
İrfan Can Kahveci örneğindeki gibi futbolcusuna sahip çıkan, hata yapana destek veren, sahaya negatif enerji yerine alkış gönderen, takımına sonuna kadar güvenen, şartlar ne olursa olsun galibiyete inanan bir taraftar grubu var bu sezon.
Gerçek 12 numara olarak takımlarının yanında yer alıyorlar, el ele verdiler adeta hem Kadıköy'de hem de deplasmanlarda şampiyonluk pastasının hamurunu birlikte yoğuruyorlar.
Galiba sezonun en büyük transferi de onlar oldular...