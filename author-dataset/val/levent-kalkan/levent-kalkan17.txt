Trendyol Süper Lig’in 6. haftasında Mondihome Kayserispor’u konuk eden Beşiktaş geriye düştüğü maçtan 3 puan çıkarmayı başardı, rahat bir nefes aldı.
Thiam 6’da ön direğe ortaladı, Mane’nin vuruşunda top dışarı çıktı. 14’te Ghezzal yakın mesafeden şutunu attı, kaleci Bilal güçlükle çeldi. Cenk Tosun’un vuruşunda top üstten auta gitti. 21’de Bailly ile başlayan atakta Onur ortaladı, Colley’in kafa vuruşunda top hedefini bulmadı.
Thiam dışındaki Kayserisporlu oyuncuların kanatları kapatarak ceza sahası çevresinde kümelenmeleri nedeniyle Beşiktaş pozisyon üretmekte zorlandı. 41’de Ghezzal’ın frikiğinde meşin yuvarlak barajdan döndü. Cezayirli bir daha vurdu top az farkla dışarı çıktı. 42’de Chamberlain’in zayıf şutunda Bilal topa sahip oldu. 45+3’te korneri Ghezzal kullandı, Cenk Tosun’un kafasında top üstten auta gitti.
Kayserispor ikinci yarıya şok bir golle başladı. 47’de korneri Gökhan kullandı, Jeanvier kafayla aşırttı, arka direkteki Mane topu ağlarla buluşturdu: 0-1.
52’de Salih’in pasında Ghezzal vurdu, savunmadan seken top Bilal’de kaldı. Beşiktaş 56’da beraberliği buldu. Ghezzal’ın kullandığı kornerde boş kalan Aboubakar topu kafayla filelere göndermeyi başardı: 1-1.
Baskısını artıran Beşiktaş 62’de üstünlüğü de yakaladı. Salih’in savunma arkasına gönderdiği nefis pasla buluşan Chamberlain topu kalecinin altından ağlara yollayarak tribünleri ayağa kaldırdı: 2-1.
65’te Ghezzal kornerden kesti, Salih’in etkili kafasında top direği sıyırarak auta gitti. 78’de Cenk karşı karşıya pozisyonda net fırsatı kullanamadı. 90+6’da Rashica vurdu, Bilal geçit vermedi ve Beşiktaş 3 puanın sahibi oldu.