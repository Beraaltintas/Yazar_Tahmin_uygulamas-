Oyun bitti, alkışlar bitti, kimse yerinden kıpırdamadı. Bir süre öyle kaldık, sonra birbirimize dönüp konuşmaya başladık. Adamın ne mal olduğu çıkmıştı işte ortaya sonunda. Bütün medeniyeti görünüşten ibaretti. Evet ama kız da az değildi, herkesin bir çileden çıkma noktası vardı sonuçta. Baktık biz bütün gece dönüp dolaşıp oyuna getiriyoruz sözü. İktidar ilişkileri, değişen güç dengeleri, taciz nerede başlar nerede biter, kim belirler onun sınırını… İki karakteri de haklı bulamıyoruz, söyleyecek sözümüz de bitmiyor bir türlü.
Oyun, David Mamet’in “Oleanna”sından Kayhan Berkin’in son derece başarılı uyarlamasıyla; “Sınırlar” adıyla sahneleniyor. Ecem Uzun ve Kenan Ece’nin performansları ile nefessiz izlediğiniz bir oyun. Dediğim gibi, sonunda mıhladı seyirciyi koltuğa, “Biz üzerimizden gerginliği atamadık, siz el ele tutuşup selam veriyorsunuz” diye oyunculara bozuk atanlar oldu, öyle söyleyeyim.

Ama bütün gece döne döne tiyatro konuşmamızın bir sebebi de bulunduğumuz mekandı bana kalırsa. Alaçatı’da The Stay Warehouse’da iki günlük ‘tiyatro haftasonu’na katılmıştık, ertesi gün de Nezaket Erden’in üst düzey performansıyla 400 oyunu geçen, dilden dile dolaşan “Dirmit Sevgili Arsız Ölüm” vardı ve gene aynıydı durum. Fırtınaya rağmen oyun için İzmir’den bile gelenler vardı, salon tamamen doluydu, odalardan koltuk ödünç alındı üstüne.

The Stay, 24 odalı son derece şık bir butik otel. Sadece şahane tasarımı, konumu, lezzetli mutfağıyla konuklarına gayet lüks ve konforlu bir konaklama deneyimi sunmakla yetinebilecekken bir yandan da kültür sanat merkezi olma misyonunu üstlenmiş durumda. Nu Look Kreatif Direktörü Maya Yıldırım’ı tanıyınca anlıyorsunuz nedenini, yaşamı anlamlı kılmak gibi bir derdi olanlardan.

Fazıl Say ile açılış

Açılışı Fazıl Say konseriyle yapmışlar, sergiler, tiyatro oyunları, dans gösterileri yaz sezonu dışında aralıksız devam ediyor. Ve “Hadi otel müşterilerine animasyon olsun” diye getirilmiş eğlencelik işlerden söz etmiyoruz, Maya Yıldırım tarafından titizlikle seçilen, merak edilen oyunlar geliyor hep. Dünya prömiyerini The Stay’de yapan modern bale eseri bile görmüş Alaçatı bu sayede. Ayrıca Başka Sinema ile anlaşmaları var, 15 günde bir film gösterimleri yapıyorlar.
Nerede oluyor bunlar? Otelin orta yerinde boş bir alan var, gelecek gösteriye göre düzenleniyor. Bizim izlediğimiz oyunlar için sahne kiralanmıştı mesela, ama bundan önce diyelim “Joseph K” oynanırken koltuklar sahnenin etrafına çepeçevre sıralanmış.

Sürdürülebilirlik felsefesi

Tatili ‘deneyim’ olarak tanımlayan, sanatı da bu deneyimin başrolüne koyan bir otelin, çevreye duyarlı, iklim değişikliğiyle mücadeleye kararlı olması da şaşırtıcı değil. Burada da “Havlularınızın yıkanmasını istemiyorsanız askıya asın ki su sarfiyatı olmasın” uyarısından fazlasını kastediyoruz. The Stay, Türkiye’nin ilk karbon nötr butik otel zinciri. Benimsedikleri ilkelerin merkezinde sürdürülebilirlik duruyor. Çevre dostu yerel inşaat malzemeleri; örneğin Karadeniz Bölgesi’ndeki eski Anadolu evlerinden geri dönüştürülmüş ahşaplar kullanıyorlar. Doğal aydınlatma ve havalandırmayı üst düzeye çıkararak yapay iklimlendirme ihtiyacını azaltıyorlar. Termal sularla çalışan ısıtma sistemini, yerel malzemeleri kullanmayı, sürdürülebilirlik taahhüdünü paylaşan tedarikçilerle ortaklık yapmayı, lokal personelle çalışmayı, yerel ürün ve hizmetler kullanmayı, yakındaki işletmelerle iş birliği yapmayı, mutfakta yerel, organik ve mevsiminde malzemeler kullanmayı önemsiyorlar.
