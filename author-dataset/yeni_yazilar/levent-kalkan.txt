Trabzonspor haftanın maçında “Fırtına” gibi esti, ligde 18 maçtır kaybetmeyen ezeli rakibi Beşiktaş’ı eli boş gönderdi.
14’te Beşiktaş etkili çıktı. Cenk’in pasını alan Gedson aşırtma bir vuruş denedi, top direğin hemen üstünden dışarı gitti. 24’te Eren yerden Abdülkadir’e göndermek istedi, tam zamanında araya giren Colley topu uzaklaştırdı.
Trabzonspor 29’da yeni transferi Onuachu ile golü buldu. Mendy’nin kazandığı topla başlayan atakta Bardhi soldan penaltı noktasına harika kesti, 2,01’lik dev golcü Onuachu kafayla topu ağlara gönderdi: 1-0.Beşiktaş 39’da beraberlik golüne yaklaştı. Mert’in uzun gönderdiği topa Rosier hareketlenirken kalesini terk eden Uğurcan müdahale edemedi. Son olarak Rashica’da kalan topu uzaklaştıran savunma mutlak golü önledi..
41’de Trabzonspor’un ikinci sayısı geldi. Bakasetas’ın sağ çaprazdan ön direğe kullandığı serbest vuruşta, Cenk’in dokunamadığı top Mert’in müdahalesine rağmen ağlara gidince fark ikiye yükseldi: 2-0.
Trabzonspor’un 45+2’de 3-0 öne geçmesine üst direk izin vermedi. Mendy’nin müthiş vuruşunda top direkte patlarken hakem devreyi bitirdi. Şenol Güneş ikinci yarıya Aboubakar, Muleka ve Masuaku ile başlarken Cenk, Rebic ve Onur’u oyundan aldı. 56’de Visca defansın arkasına gönderdi, Trezeguet karşı karşıya anda vuruşunu yaptı, Mert topu kornere tokatladı.
Trabzonspor 61’de 3. golü de buldu. Mendy nefis bir pasla Trezeguet’yi kaçırdı. Mısırlı yerden yolladı, Visca plase ile ağları havalandırdı, tribünleri bir kez daha ayağa kaldırdı: 3-0. Kalan sürede Beşiktaş baskılı gibi göründü ama kontrol daha çok Trabzonspor’daydı. Rakibine gol şansı vermeyen bordo-mavili takım çok gösterişli bir galibiyete imzasını attı.